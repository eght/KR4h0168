#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0316-20a> ¶¶
#+PROPERTY: JUAN 0317
欽定全唐文卷三百十七¶ 

<pb:NFKB_QTW_p0317-01a>
　李華(四)¶ 

** 質文論¶ 
:PROPERTIES:
:TITID: QTWTIT06976
:PERSID: QTWAUT0584
:END:

天地之道易簡。易則易知。簡則易從。先王質文相變。以濟天下。易知易從。莫尚乎質。質弊則佐之以文。文弊則復之以質。不待其極而變之。故上無暴。下無從亂。記曰。國奢則示之以儉。國儉則示之以禮。禮謂易知易從之禮。非酬酢裼襲之煩也。儉謂易知易從之儉。非茅茨土簋之陋也。葢達其誠信。安其君親而已。質則儉。儉則固。固則愚。其行也豐肥。天下愚極則無恩。文則奢。奢則不遜。不遜則詐。其行也痼瘠。天下詐極則賊亂。故曰不待其極而變之。固而文之。無害於訓人。不遜而質之。艱難於成俗。若不化而過。則愚之病。淺於詐之病也。無恩之病。緩於賊亂之極也。故曰莫尚乎奢也。奢而後化之。求固而不獲也。利害遲速。不其昭昭歟。前王之禮世滋。百家之言世益。欲人專一而不為詐。難乎哉。吉凶之儀。刑賞之級繁矣。使生人無適從。巧者弄而飾之。拙者眩而失守。誠偽無由明。天下浸為陂池。蕩為洪流。雖神禹復生。誰能救之。夫君人者。修德以治天下。¶ 

<pb:NFKB_QTW_p0317-02a>

不在智。不在功。必也質而有制。制而不煩而已。太康啟子禹孫。當斯時。有堯舜遺人。親受禹之賜。國為羿奪。內則夏之六卿。外則夏之四岳。而羿浞愚弄鬬爭。內外默然。一以聽命。至少康艱難而後復。由是觀之。則聖有謨訓何補哉。漢高除秦項煩苛。至孝文元默仁儉。斷獄幾措。及武帝修三代之法。而天下荒耗。則文不如質明矣。漢氏雖歷產祿吳楚之亂。而宗室異姓。同力合心。一舉而安。且漢德結於人心。不如夏家。諸呂吳楚之強。倍於羿浞。安漢至易。而復夏至難。何也。周德最深。周公大聖。親則管蔡為亂。遠則徐奄並興。四夷多難。復子明辟。兼虞夏商之典禮。後王之法備矣。太平之階厚矣。至成王季年而後理。唯康王垂拱。囹圄虛空。逮昭王南征不返。因是陵夷。則郁郁之盛何為哉。周法六官備職。六宮備數。四時盛祭。車服盛飾。至於下國。方五十里。卿大夫士之多。軍師之眾。大聘小聘。朝覲會同。地狹人寡。不堪覲謁。大何得不亂。小何得不[:#AS-FDA1:●]。記云。周之人強仁窮賞罰。故曰殷周之道。不勝其弊。考前後而論之。夏衰失於質而無制。周弱失於制而過煩故也。愚以為將求致理。始於學習經史。左氏國語爾雅荀孟等家。輔佐五¶ 
<pb:NFKB_QTW_p0317-03a>
經者也。及藥石之方。行於天下。考試仕進者宜用之。其餘百家之說。讖緯之書。存而不用。至於喪制之縟。祭禮之繁。不可備舉者以省之。考求簡易。中於人心者以行之。是可以淳風俗。而不泥於坦明之路矣。學者局於恆教因循。而不敢差失毫。古人之說。豈或盡善。數骨肉之罪而裦叔向。不忍聞之言而書昭伯。敬龜筴之信而陳僂句。使不仁之人萌芽賊心。而仁義之士閉目掩卷。何如哉。其或曲書常言。無裨世教。不習可也。則煩潰日[:#AS-FDA1:●]。而易簡日用矣。海內之廣。兆民之多。無聊於煩。彌世曠久。今以簡質易煩文而便之。則晨命而夕周。踰年而化成。蹈五常。享五福。理必然也。孔子言以約失之者鮮矣。與其不遜也寧固。傳曰以欲從人則可。記曰大樂必易。大禮必簡。顏子曰無施勞。經義可據也。如是為政者。得無以為惑乎。¶ 

** 三賢論¶ 
:PROPERTIES:
:TITID: QTWTIT06977
:PERSID: QTWAUT0584
:END:

或曰。吾讀古人之書。而求古人之賢未獲。嗟夫。遐叔謂曰。無世無賢人。其或世教不至淪於風波。雖賢不能自辯。況察者未之究乎。鄭衞方奏。正聲間發。極和無味。至文無彩。聽者不達。反以為怪譎之音。太師樂工。亦皆失容而止。曼¶ 
<pb:NFKB_QTW_p0317-04a>
都之姿。雜於顦顇。被縕絮。蒙蕭艾。美醜夷倫。以為陋。此二者既病不自明。又求者亦昏。將剖其善惡。在遷政化。端風俗。則賢不肖異貫。而後賢者自明。而察者不惑也。余兄事元魯山而友劉蕭二功曹。此三賢者。可謂之達矣。或曰。願聞三子之略。遐叔曰。元之志行。當以道紀天下。劉之志行。當以六經諧人心。蕭之志行。當以中古易今世。元齊愚智。劉感一物不得其正。蕭呼吸折節而獲重祿。不易一刻之安。元之道。劉之深。蕭之志。及於夫子之門。則達者其流也。然各有病。元病酒。劉病賞物。蕭病貶惡太亟。獎能太重。元奉親孝。居喪哀。撫孤仁。徇朋友之急。莅職明於賞罰。終身貧。而樂天知命焉。以為王者作樂崇德。殷薦上帝。以配祖考。天人之極致也。而詞章不稱。是無樂也。於是作破陣樂詞。是樂也。協商周之頌。推是而論。則見元之道矣。劉名儒史官之家。兄弟以學著稱。乃述詩書禮樂春秋為五說。條貫源流。備今古之變。推是而論。則見劉之深矣。蕭以史書為繁。尢罪子長不編年陳事。而為列傳。後代因之。非典訓也。將正其失。自春秋三家之後。非訓齊生人不錄。次序纘修。以迄於今。志未就而歿。推是而論。則見蕭之志矣。元[:#AS-FEEF:●]¶ 
[:#AS-FBED:●]處¶ 
<pb:NFKB_QTW_p0317-05a>
師保之席。瞻其形容。不俟其言而見其仁。劉被卿佐之服。居賓友之地。言理亂根源。人倫隱明。參乎元精。而後見其妙。蕭若百鍊之鋼。不可屈折。當廢興去就之際。一生一死之間。而後見其大節。視聽過速。欲人人如我。志與時多背。恆見詬於人。取其中節之舉。是可以為人師矣。學廣而不偏精。其貫穿甚於精者。又文方復雅商之至。當以律度百代為任。而古之能者。往往不至焉。超蹈孤厲。不可謂不知言也。茂挺父為莒丞得罪。清河張惟一時佐廉使。按成之。茂挺初登科。自洛至莒。道邀使車。發詞哀乞。惟一涕下。即日捨之。且曰。蕭贊府生一賢才。資天下風教。吾由是得罪亦無憾。夫如是。得不謂之孝乎。或曰。三子者各有所與遊乎。遐叔曰。若太尉房公。可謂名公矣。每見魯山。則終日嘆息。謂予曰。見紫芝睂宇。使人名利之心盡矣。若司業蘇公。可謂賢人矣。每謂當時名士曰。使僕不幸生於衰俗。所不恥者。識元紫芝。廣平程休士美端重寡言。河間邢宇紹宗深明操持不苟。宇弟宙次宗和而不流。南陽張茂之季豐守道而能斷。趙郡李㟧伯高含大雅之素。㟧族子丹叔南誠莊而文。丹族子惟岳謨道沈邃廉靜。梁國喬潭德源昂¶ 
<pb:NFKB_QTW_p0317-06a>
昂有古風。宏農楊拯士扶敏而安道。清河房垂翼明志而好古。河東柳識方明遐曠而才。是皆慕於元者也。劉在京下。嘗寢疾。房公時臨扶風。聞之。通夕不寐。顧謂賓從曰。挺卿(集本作柄卿英華亦作柄卿注云唐書作捷一作挺)若不起。無復有神道。尚書劉公每有勝理。必詣與談。數日忘返。退而嘆曰。聞劉公清言。見皇王之理矣。陳郡殷寅直清有識尚。恨言理少對。未與劉面。常想見其人。河東裴騰士舉精朗邁直。弟霸士會峻清不雜。隴西李廣敬仲堅明冲而粹。范陽盧虛舟幼直質方而清。潁川陳讜言士然淡而不厭。吳興沈興宗季長專靜不渝。潁川陳兼不器行古之道。渤海高適達夫落落有奇節。是皆重於劉者也。工部侍郎韋述修國史。推蕭同事。禮部侍郎楊浚掌貢舉。問蕭求人。海內以為德選。汝南邵軫緯卿詞舉標幹。天水趙驊雲卿才美行純。陳郡殷寅直清達於名理。河南源衍季融粹微而周。會稽孔至惟微述而好古。河南陸據德隣恢恢善於事理。河東柳芳仲敷該練故事。長樂賈至幼隣名重當時。京兆韋收仲成遠慮而深。南陽張有略維之履道體仁。有略族弟邈季遐溫其如王。中山劉穎士端疎明簡暢。穎川韓拯佐元行備而文。樂¶ 
<pb:NFKB_QTW_p0317-07a>
安孫益盈孺溫良忠厚。京兆韋建士經中明外純。潁川陳晉正卿深於詩書。天水尹徵之(集本英華作徽之英華又注云一作微)誠明貫百家之言。是皆厚於蕭者也。尚書顏公。重名節。敦故舊。與茂挺少相知。顏與陸據柳芳最善。茂挺與趙驊邵軫洎華最善。天下謂之顏蕭之交。殷寅源衍睦於二交之間。不幸元罷魯山終於陸渾。劉避地逝於安康。蕭歸葬先人歿於汝南。今復求斯人。有之無之。是必有之。而察之未克也。三賢不登尊位。不享下壽。居易委順。賢人之達也。不蒙其教。生人之病也。予知三賢也深。故言之不怍云。¶ 

** 正交論¶ 
:PROPERTIES:
:TITID: QTWTIT06978
:PERSID: QTWAUT0584
:END:

上古無文。飽於和氣。從化而避。何交之哉。至於善惡分。利害競。而後有交。交天命也。疏附奔走之友。夫友天縱也亦然。微鮑子之知管氏。則諸夏遷為左衽。無歸生之說屈建。則椒舉死於他國。大者濟天下。叔牙夷吾是也。小者全宗族。聲子伍舉是也。慈明奉元禮。一如大人。真長喪仲祖。臨柩動色。由是近於骨肉之恩。不止交遊而已矣。王邑崇繼前好。父事君卿。梁松恃貴遺舊。構陷伏波。兩存其道。而後兼善。是知人事艱難。僅發於造次。生死變禮。不必更時代。¶ 

<pb:NFKB_QTW_p0317-08a>

朋友漸於講習。緣情而親。於我為重。憂危相急。仕進相推。望而不從。厚實生怨。詩曰。喪亂既平。既安且寧。雖有兄弟。不如友生。美道義相成也。又曰。將恐將懼。維予與汝。將安將樂。汝轉棄予。哀勢利相傾也。三代之教。自家刑國。樹之以經師。啟其心而身修。則家事理。次定朋友。端其性術。攝稱從之。聲與實諧。次諸侯無敢不貢士及於政。是以富有賢哲。動符六經。王澤既衰。小雅皆廢。諸侯無貢士之理。司馬無論材之政。猶或先王教存。國有君子。聖人生於魯。七十子遍遊諸侯。文武之道。曀而復明。孔伋孟軻之徒。無不儒尊。漢代人心尚樸。辟署由州郡。公府往往有奇節駭俗之士。東京宗祖好學。海內翕然。是以王室多柱石之臣。交遊有死生之友。降及魏晉。亦未甚媮。近代無鄉里之選。多寄隸京師。隨時聚散。懷牒自命。積以為常。吠形一發。㣥響雷應。銓擢多誤。知之固難。使名實兩虧。朋友道薄。葢由此也。況眾邪為雄。孤正失守。誘中人之性。易於不善。求便身之路。庸知直道。不從流俗。修身俟死者益寡焉。加以三尊闕師訓之喪。朋友無寢門之哭。學府無衰服之制。禮[:#AS-FDA1:●]寖遠。言者為非。人從以偷。俗用不篤。弊在不專經學。淪於苟¶ 
<pb:NFKB_QTW_p0317-09a>
免者也。師乏儒宗則道不尊。道不尊則門人不親。友非學者則義不固。義不固則交道不重。選不由鄉則情不繫府。情不繫府則舉薦寡恩。三者化人之大端。而情禮盡曠。徼倖道長。而純[:#AS-81DA:⿱⿰売⽎心]道消。悲夫。禮首於冠而成人。筮日筮賓。即事於廟。同師之友。鄉邦之族。醮而禮之。遂相與字之。身何以不嚴。友何以不敬。雖有暴慢。無自入焉。嗚呼。士大夫略之。禮墜於地久矣。信義不厚。斯有漸歟。後進未較。是以非僻者多附成而遠敗。成或非經。敗或非義。三代之理。不能無是。矧弊末乎。於是大雅之友掃除。無妄之交風動。利招則不悔機網。名眩則甘心鼎鑊。傾之以勢。則不畏於天地。餌之以權。則忍絕其親愛。苟患失之。無所不至。故詩有谷風之刺。禮有邦朋之禁。以此防人。猶或踰之。嗟夫。奇巧釣情者。明哲所惡。鋒芒逆物者。道家不取。受施忘惠者。仁義之蠹。跡均心異者。蠻貊之俗。面附背攜者。人道所棄。遠賢奔利者。商販之行。俞可強不者。僕妾恆性。愛子遺親者。犬彘之心。若然者無代無之。嗚呼。至交之道殆絕乎。如有唱而無應。非唱者過也。善交者不好甘而惡辛。貴棄同而即和。鮑叔潔廉而管敬仲三歸。至知之契。故無與二。君子不¶ 
<pb:NFKB_QTW_p0317-10a>
器。交議宜然。義在切切偲偲。匡救其闕。善則輔宣之。過則規誨之。不從則一心以蔽之。不幸寘於刑辟。則生死以全之。傳曰。朋友無大故不棄。此之謂也。苟能久要之約必存。平生之言可復。如樓護終身與呂公同食。張裔養楊恭母如親。則家室有歸。人誰虞死。古者言之不出。恥躬之不逮也。行之難。言之得無訒乎。務省諸身而已矣。¶ 

** 卜論¶ 
:PROPERTIES:
:TITID: QTWTIT06979
:PERSID: QTWAUT0584
:END:

天地之大德曰生。舜好生之德洽於人心。五福首乎壽。麟鳳龜龍。謂之四靈。龜不傷物。呼吸元氣。於介蟲為長而壽。古之聖者。刳而焌之。觀其裂畫。以定吉凶。殘其生。勦其壽。既勦殘之。而求其靈。夫何故。愚未知夫天地之心。聖達之謨。靈之壽之。而夭戮之。脫其肉。鑽其骸。精氣復於無物。而貞悔發乎焦朽。不其反耶。夫大人與天地合其德。與日月合其明。與四時合其序。與鬼神合其吉凶。不當妄也。壽而夭之。豈合其德乎。因物求徵。豈合其明乎。毒靈介而徼其神。豈合其序乎。假枯殼而决狐疑。豈合其吉凶乎。洪範曰。爾有大疑。謀及卜筮。聖人不當有疑於人以筮也。夫祭有尸。自虞夏商周不變。戰國蕩古法。祭無尸。尸之重於卜。則¶ 
<pb:NFKB_QTW_p0317-11a>
明廢龜可也。又聞夫鑄刀劒者不成。則屠犬彘血而祭之。被髮而哭之。則成而利。葢不祥器也。其神者。躍為龍蛇。穿木石。入泉源。以至發炯光聲音。人不能自神。因天地之氣。化天地之物而為神。固無悉然。是亦為怪。古者成宮室必落之。鐘鼓器械必釁之。豈神明貴殺享膻腥歟。今[:#AS-FDA1:●]其禮。未聞屋室不安身。而器物不利用。由是而言。則卜筮陰陽之流。皆妄作也。夫潔壇墠而布精誠。求福之來。緬不可致。耕夫蠶婦。神一草木。禱一禽畜。鼓而舞之。謂妖祥如答。實歟妄歟。犧文之易。更周孔之述。以為至矣。楊子雲為太元。設卦辨吉凶。如易之告。若使後代有如子雲。又為一書可筮。則象數之變。其可既乎。專任道德以貫之。則天地之理盡矣。又焉假夫蓍龜乎。又焉徵夫鬼神乎。子不語。是存乎道義也。¶ 

** 四皓讚¶ 
:PROPERTIES:
:TITID: QTWTIT06980
:PERSID: QTWAUT0584
:END:

時濁代危。賢人去之。商洛深山。鸞鶴潛飛。漢以霸興。皇王道衰。玉帛雖至。先生不歸。吾非固然。可動而起。厖睂皓髮。來護太子。至尊動容。奪嫡心已。四賢暫屈。天下定矣。返駕南山。白雲千里。¶ 

<pb:NFKB_QTW_p0317-12a>

** 隱者讚七首¶ 
:PROPERTIES:
:TITID: QTWTIT06981
:PERSID: QTWAUT0584
:END:

** 　嚴君平¶ 
:PROPERTIES:
:TITID: QTWTIT06981
:PERSID: QTWAUT0584
:END:

先生冥冥。隱於卜肆。宗師老氏。精究易義。爰衣爰食。止足非利。垂簾燕居。默養真氣。誨人不倦。人悅其風。皦昧柔剛。在我域中。心與世遠。事與人同。不臣大君。不友上公。在貴反賤。齊明若蒙。遼哉遠哉。微妙元通。弋者何為。仰慕飛鴻。¶ 

** 　嚴子陵¶ 
:PROPERTIES:
:TITID: qtw-d1e89178
:PERSID: QTWAUT0584
:END:

五彩雖美。玉不汙質。光武盛明。子陵不屈。羊裘魚釣。以此終日。網羅遍野。乃致雲鴻。降尊申舊。延臥禁中。舒體展肢。加於帝躬。星官告占。天下聞風。富春長往。潄濯清江。¶ 

** 　申屠子龍¶ 
:PROPERTIES:
:TITID: qtw-d1e89183
:PERSID: QTWAUT0584
:END:

齊宣燕昭。折節下賢。㣥儒畢至。冠帶森然。天子尊崇。盛於堯年。爰及暴嬴。書焚人坑。東漢祖宗。悉尚儒生。生徒橫議。公府畏名。肆其吻端。以正鈞衡。物極變興。子龍遐征。身全道高。惟智惟明。¶ 

** 　陳留老父¶ 
:PROPERTIES:
:TITID: qtw-d1e89188
:PERSID: QTWAUT0584
:END:

去危圖安。危則不隕。渴而後汲。力亦隨盡。麒麟遐步。終日不踠。逃刑諸生。自脫何晚。深乎智叟。孤遊冥遠。¶ 

<pb:NFKB_QTW_p0317-13a>

** 　管幼安¶ 
:PROPERTIES:
:TITID: qtw-d1e89195
:PERSID: QTWAUT0584
:END:

我蠶我衣。我耕我食。推心而動。神佐正直。溟波不沈。仗此之力。島夷卉服。移我淳德。衡門棲遲。台佐讓職。時非吾世。語不如默。¶ 

** 　留侯¶ 
:PROPERTIES:
:TITID: qtw-d1e89200
:PERSID: QTWAUT0584
:END:

孺子心壯。陰讎國冤。結客飛椎。天下雷喧。神付幽符。帝納密言。去則項[:#AS-FDA1:●]。就則劉興。唯天有鑒。類日之昇。元機靜運。四海波澄。絕粒謝時。方追赤松。強為國起。鎮定東宮。安危在我。萬古清風。¶ 

** 　皇甫義真¶ 
:PROPERTIES:
:TITID: qtw-d1e89208
:PERSID: QTWAUT0584
:END:

桓靈政昏。釁因宦者。黃巾四起。血流天下。京師動搖。鬼哭匝野。義真受鉞。誓眾而前。即日掃除。京觀如山。渠帥已死。破棺折元。謠頌風興。家邦獲安。世故紛紛。罕有令人。既成其勳。又保其身。東漢純臣。嗚呼義真。¶ 

** 先賢讚六首¶ 
:PROPERTIES:
:TITID: QTWTIT06982
:PERSID: QTWAUT0584
:END:

** 　管敬仲¶ 
:PROPERTIES:
:TITID: QTWTIT06982
:PERSID: QTWAUT0584
:END:

小白圖霸。尊周服楚。聿求仁智。扶我此舉。叔牙知人。拔管於魯。一言而合。爰制師旅。布命諸侯。威行九土。周王南面。¶ 

<pb:NFKB_QTW_p0317-14a>

列國來朝。朝服濟河。心無動搖。束髮左衽。遷乎一朝。邢歸衞存。楚貢包茅。懸車北討。山戎遁逃。三歸備職。不足累德。七子仕楚。後人霑臆。¶ 

** 　隨武子¶ 
:PROPERTIES:
:TITID: qtw-d1e89224
:PERSID: QTWAUT0584
:END:

周衰晉霸。世有哲卿。范武在秦。晉國如傾。將中軍師。世主夏盟。典禮攸興。刑政以清。神歆正詞。國賴直清。諸侯朝貢。楚不敢爭。告老歸政。身全德明。溥傳嵩岱。首冠春秋。楚子歎息。趙文綢繆。馨聞百代。風暢春流。¶ 

** 　東里子產¶ 
:PROPERTIES:
:TITID: qtw-d1e89230
:PERSID: QTWAUT0584
:END:

荊王晉侯。虐我小邦。南則荊侵。北則晉攻。捄首捄尾。跼不能起。當炎獲濯。國氏之子。孤明內斷。頌興謗止。入陳事周。權禮並理。諸侯新睦。霸主悅喜。遺愛不忘。我行溱水。¶ 

** 　鴟夷子皮¶ 
:PROPERTIES:
:TITID: qtw-d1e89235
:PERSID: QTWAUT0584
:END:

龍蟠幽谷。潛伏非時。蟬蛻高枝。飲露而飛。進如風行。退若雲歸。冥冥其義。幾赫其歸。(疑)小越霸興。強吳蕩夷。功成不居。先生傳之。¶ 

** 　樂生¶ 
:PROPERTIES:
:TITID: qtw-d1e89243
:PERSID: QTWAUT0584
:END:

明明昭王。文武樂君。君臣相趨。龍起雲蒸。既佐弱燕。削恥¶ 
<pb:NFKB_QTW_p0317-15a>
南伐。風驅雲鼓。齊國瓦裂。弔厥罷人。旌其故節。宗彞樂器。歸獻燕闕。化弱為強。摧堅俾折。鎮以仁義。期之感悅。梁趙屏風。秦楚弭節。天厭諸姬。燕不可扶。昭王不祿。樂生道孤。讒行將換。齊復為都。季命隣君。君告謀燕。痛詞而泣。義貫於天。勁飇遐舉。攝轡將奔。趙王慙羞。故國獲存。赫赫高皇。戎輅北轅。徘徊趙墟。封其子孫。遺風可師。名教之源。¶ 

** 　謝文靖¶ 
:PROPERTIES:
:TITID: qtw-d1e89252
:PERSID: QTWAUT0584
:END:

在昔符秦。將霸晉邦。百萬雷行。飲馬竭江。江淮岌嶪。力屈則降。謝公從容。子弟董師。以少擊多。一鼓殲夷。¶ 

** 二孝讚(并序)¶ 

:PROPERTIES:
:TITID: QTWTIT06983
:PERSID: QTWAUT0584
:END:

靈武二孝。曰侯知道程俱羅。目不覩朝廷之容。耳不聞韶夏之聲。足不登齊魯之境。所見戎馬旃裘。參於夷狄。而能生養以孝。歿奉以哀。穿壙起墳。出於身力。鄉人助之者。哭而反之。廬於塚次。號泣無節。侯氏七年矣。程氏三年矣。根於天性。陶我孝理。其至乎哉。埃垢積首。草生髮間。每大漠晨空。連山夜寂。人烟四絕。虎豹與隣。擁墳椎膺。聲氣咽塞。下入九泉。上徹九天。背爛心朽。皮枯節攣。草木先秋而凋落。景氣不時而凝閉。殊鳥異獸。助之悲號。萬物有極。此哀¶ 
<pb:NFKB_QTW_p0317-16a>
無窮。大哉二子。能以孝終始乎。語曰。孝如曾參。不忍離於親。生不忍離。歿忍離之哉。二子之孝。過於曾氏矣。昔吳起忍與母盟。陳湯忍匿父喪。起謀復楚霸而戮死。湯功釋漢恥而囚廢。神道昭昭。若何無報。九州之眾。誰非人子。踐霜露者。聞風永懷。士有感一諾一顧。猶或與之死生。嘉一草一木。猶或為之歌詠。而況百行之宗。終天之慼乎。華奉使朔陲。欲親往弔焉。屬河淩絕渡。願言不果。憑軾隔川。寄聲二孝。因為讚一章。敢旌善人。以附惇史。其文曰。厥初生人。有君有親。孝於親者為子。忠於君者為臣。兆自天命。降及人倫。背死不義。忘生不仁。愚及智就。為之禮文。禮文不能節其哀。繄道德之元純。至哉侯氏。創鉅病殷。手足胼胝。成此高墳。蔬果為奠。茅蒲為茵。其奉也敬。其生也貧。大漠黃沙。空山白雲。栢庭既夕。松路未晨。寇戎接境。豺虎成㣥。夜黑飇動。如臨鬼神。哭無常聲。迥徹蒼旻。風雨漂搖。支體鱗皴。色慘莪蒿。聲酸棘薪。苴斬三年。爾獨終身。邑子程生。其哀也均。顧後絕配。瞻前無隣。冬十一月。浮冰塞津。吾將唁之。其路無因。寄誠斯文。揮涕河濱。¶ 

** 靈濤讚¶ 
:PROPERTIES:
:TITID: QTWTIT06984
:PERSID: QTWAUT0584
:END:

<pb:NFKB_QTW_p0317-17a>

泱泱靈川。滄溟一支。每歲八月。雄濤應期。昧爽風生。凜若切肌。淒清陰渰。曠朗陽晞。雪山潢江。神物驅之。萬里齊足。千車並馳。雷破天動。山搥地移。湯室雲分。却躍鷺飛。突象瑳切。奔鯨合離。踣逃夔魑。竄蟄龍羆。共工折柱。武安行師。㣥源委會。祥怪叢滋。熾毒乘人。帝降明威。一日再至。洗其纖疵。仲秋大至。以蕩以夷。世稱伍員。忿憾而為。肇開混元。寧莫常斯。惟天陰[:#AS-84EC:⿰⻖⿱步馬]。日用不知。是述是讚。嗚呼慎詞。¶ 

