#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0445-25a> 
#+PROPERTY: JUAN 0446
欽定全唐文卷四百四十六¶ 

<pb:NFKB_QTW_p0446-01a>

* 張莒¶ 
:PROPERTIES:
:PERSID: QTWAUT1230
:END:

莒。長山人。大歷九年進士。官侍御史內供奉。遷吏部員外郎。¶ 

** 紫宸殿前櫻桃樹賦(以日月所照榮華先發為韻)¶ 

:PROPERTIES:
:TITID: QTWTIT09389
:PERSID: QTWAUT1230
:END:

殿紫宸兮足麗。木朱櫻兮可嘉。扶疎柔弱。暈艷芬葩。晚移陰於丹楹。朝延影於翠華。美其固本宸居。獻名清廟。藹綠含彩。攢紅吐耀。晴暘斜映。將藻井以相輝。初月旁臨。與壁璫而共照。於是元律方變。青陽始萌。日近易暖。天臨早榮。通條液潤。附節茸生。秦文信之著令。漢稷嗣之從行。莫不勤其時獻。旌此嘉名。將畫栱以斜界。與金華而對明。玉輦行低。雲旗雜處。迎華桂而搖露。向朱明而清暑。榮得其時。摘得其所。於芳也可尚。取類也無匹。淨拂璇題。遠當溫室。舊株昔移於漢囿。密幹今逢於堯日。及夫春宿微雨。秋含翠烟。冬條雪染。夏實珠駢。垂一枝於萬葉。託沃土以延年。翫芳誠百花之首。充薦乃眾果之先。代帷房之錦帳。奪首飾於金鈿。濟濟多士。鏘鏘拜闕。拂露華以晨趨。染花香而夕謁。始凌寒而驚換。纔及暖而前發。自承恩於攀賞。固無¶ 
<pb:NFKB_QTW_p0446-02a>
憂於翦伐。伴穠李以表年。笑階蓂之記月。¶ 

** 放籠鷹賦(以無育斯禽以明惡殺為韻)¶ 

:PROPERTIES:
:TITID: QTWTIT09390
:PERSID: QTWAUT1230
:END:

貞元初。敷文教於率土。念畋遊之無度。啟鷙鳥幽縶之中。示皇家不私之務。將以致仁壽。明好惡。雕籠永閉。念受紲之多虞。金架爰辭。俾凌風而得路。由是縱逸翰於寥廓。釋猛志於扃固。當其海晏時清。天高日明。離習習之恩重。視蒼蒼而體輕。捨靈檻而方銳。歷秋林而上征。乍遂翻空。出君門而不返。遙憐厲吻。過宮樹而猶驚。洎夫䘏彼幽閒。順茲棲止。用成端拱之化。將盡好生之理。足使去韝上而無疑。顧人間而何以。昔因殊顧。幸食肉以見羈。今降深衷。忽雲翔而有始。故得脫身聖代。矯跡天衢。方縱心於萬里。詎斂翼於四隅。山藪之思俄失。觜距之衞寧無。然則播仁風於坱圠。乃順時以止殺。戒逸氣於荒淫。故無用於茲禽。豈俟夫養育之勞既久。徘徊之懼彌深。雖多士盈朝。無聞諫獵。故黔首在下。盡得歡心。則知信及纖微。念茲棲宿。庶㣥情而知感。期眾類之蒙福。遂使擊搏之性。將翱將翔。乳哺之心。既生既育。是用保其鴻業。建此深規。惠澤爰臨。整羽儀於戶牖。微誠既展。遂鳥雀於藩籬。信九霄之可託。將一¶ 
<pb:NFKB_QTW_p0446-03a>
舉而在斯。¶ 

** 白鷹賦¶ 
:PROPERTIES:
:TITID: QTWTIT09391
:PERSID: QTWAUT1230
:END:

於爍明德兮動休徵。縈墨綬兮效素鷹。朱草如之何。所縈則止。玉壺如之何。所飲則承。借如紫巖碧流。烟深樹幽。產鷹成羽。自春徂秋。含陰陽之淳粹。任天地之剛柔。懷好音與好質。非成色而不求。厭羽毛於原野。戀主人而即留。嗟乎。含清履潔。象君之節。厲吻鈎銳。澡毛玉截。遷河陽之喬木。一點清花。映武城之瑤琴。孤飛春雪。昔王魯同勳。賢哉二君。或雉隨黃壤。或鸞下青雲。莫匪白鷹之為最。况復見之與所聞。良以出自幽谷。遷於華屋。霜飄上衣。星流入目。湼而不緇。惟公象之。比德於玉。象公不欲。匪我政表。來儀者何。致之由德。玩物則那。思君子以馴擾。不避虞人之網羅。葢以少而取貴。豈同乘雁之為多。¶ 

* 陳詡¶ 
:PROPERTIES:
:PERSID: QTWAUT1231
:END:

詡(一作翊)字載物。閩縣人。大歷中進士。貞元中官戶部郎中知制誥。¶ 

** 西掖瑞柳賦(以應時呈祥聖德昭感為韻)¶ 

:PROPERTIES:
:TITID: QTWTIT09392
:PERSID: QTWAUT1231
:END:

柳美西掖。瑞彰聖時。感巡遊之未至。失榮落於先期。雨露¶ 
<pb:NFKB_QTW_p0446-04a>
所均。常比中園之鬱鬱。宮闈暫閉。若無春日之遲遲。所以望車塵之行幸。慰都人之怨思。物或有憑。神固難宰。生植不易地而殊榮。孤影忽同秋而異色。豈上天之降鑒。俾下民之是則。於以激忠臣之心。於以彰大君之德。初斯柳之失常。人未知其為祥。秦原之烟景明媚。漢苑之草樹芬芳。獨孤雕而槁瘁。似永隔於風光。無絮花之似雪。意膏露之凝霜。及夫天迴舊步。木得其性。千官捧日以輸忠。萬騎從龍而翊聖。彼眾芳之已歇。我得秋而始盛。豈固異於常材。實願貞乎景命。偉夫瑞發匪遙。成天意之孔昭。德惟可覽。結人心之幽感。不然。柳且無情。曷枯而生。其枯也當烟塵之晦。其生也表氛沴之清。與時不偶。叶聖斯呈。政或可持。疾風始知夫草勁。節無所立。歲寒徒稱乎柏貞。宜其俯鳳池而灑潤。接雞樹以連榮。儒有因物比興。屬詞揣稱。聞瑞柳於春宮。遂揄揚於天應。¶ 

** 唐洪州百丈山故懷海禪師塔銘¶ 
:PROPERTIES:
:TITID: QTWTIT09393
:PERSID: QTWAUT1231
:END:

星[:#AS-8850:⿰足⿸厂⿱田坴]斗次。山形鷲立。桑門上首曰懷海禪師。室於斯。塔於斯。付大法於斯。其門弟子懼陵谷遷貿。日時失紀。託於儒者。銘以表之。西方教行于中國。以彼之六度。視我之五常。¶ 

<pb:NFKB_QTW_p0446-05a>

遏惡遷善。殊途同轍。唯禪那一宗。度越生死。大智慧者方得之。自雞足達于曹溪。紀牒詳矣。曹溪傳衡嶽觀音臺懷讓和上。觀音傳江西道一和上。(闕二字)詔諡為大寂禪師。大寂傳大師。中土相承。凡九代矣。大師太原王氏。福州長樂縣人。遠祖以永嘉喪亂。徙于閩隅。大師以大事因緣。生於像季。託孕而薰羶自去。將誕而神異聿來。成童而靈聖表識。非夫宿植德本。曷以臻此。落髮於西山慧照和尚。進具於衡山法朝律師。既而歎曰。將滌妄源。必遊法海。豈惟心證。亦假言詮。遂詣廬江。閱浮槎經藏。不窺庭宇者積年。既師大寂。盡得心印。言簡理精。貌和神峻。睹即生敬。居常自卑。善不近名。故先師碑文。獨晦其稱號。行同於眾。故門人力役。必等其艱勞。怨親兩忘。故棄遺舊里。賢愚一貫。故普授來學。常以三身無住。萬行皆空。邪正並捐。源流齊泯。用此教旨。作人表式。前佛所說。斯為頓門。大寂之徒。多諸龍象。或名聞萬乘。入依京輦。或化洽一方。各安郡國。唯大師好躭幽隱。棲止雲松。遺名而德稱益高。獨往而學徒彌盛。其有徧探講肆。歷抵禪關。滯著未袪。空有猶閡。靡不緘藏萬里。取決一言。疑網雲張。智刃冰斷。由是齊魯燕代。荊吳¶ 
<pb:NFKB_QTW_p0446-06a>
閩蜀。望影星奔。聆聲飈至。當其饑渴。快得安隱。超然懸解。時有其人。大師初居石門。依大寂之塔。次補師位。重宣上法。後以眾所歸集。意在遐深。百丈山碣立一隅。人烟四絕。將欲卜築。必俟檀那。伊補塞游暢甘貞。請施家山。願為鄉導。庵廬環遶。供施㧙積。眾又踰於石門。然以地靈境遠。頗有終焉之志。元和九年正月十七日。證滅於禪床。報齡六十六。僧臘四十七。以其年四月廿二日。奉全身窆于西峰。據婆娑論文。用淨行婆羅門塟法。遵遺旨也。先時白光去室。金錫鳴空。靈溪方春而涸流。杉燎竟夕以通照。妙德潛感。于何不有。門人法正等。嘗所稟奉。皆得調柔。遞相發揮。不墜付屬。他年紹續。自當流布。門人談敘。永懷師恩。光崇塔宇。封土累石。力竭心瘁。門人神行梵雲。結集微言。纂成語本。凡今學者。不踐門閾。奉以為師法焉。初閩越靈藹律師。一川教宗。三學歸仰。嘗以佛性有無嚮風發問。大師寓書以釋之。今與語本。並流于後學。翊從事于江西府。備嘗大師之法味。故不讓眾多之託。其文曰。¶ 

梵雄設教。有權有實。未得頓門。皆為暗室。祖師戾止。方傳祕密。如彼重昏。忽懸白日。(其一)唯此大士。宏紹正宗。雖修妙¶ 
<pb:NFKB_QTW_p0446-07a>
行。不住真空。無假方便。豈俟磨礱。恬然返本。萬境圓通。(其二)百千人眾。盡袪病熱。彼皆有得。我實無說。心本不生。形同示滅。此土灰燼。他方水月。(其三)法傳人代。塔閉山原。杉松日暗。寺塔猶存。藹藹學徒。無非及門。唯能覺照。是報師恩。(其四)元和十三年十月三日建。¶ 

* 李融¶ 
:PROPERTIES:
:PERSID: QTWAUT1232
:END:

融官直學士。貞元中為義成節度使。¶ 

** 對廬樹判¶ 
:PROPERTIES:
:TITID: QTWTIT09394
:PERSID: QTWAUT1232
:END:

** 　商子行飲食失節生疾抑云廬氏井樹不修¶ 
:PROPERTIES:
:TITID: QTWTIT09394
:PERSID: QTWAUT1232
:END:

先王作則以廣利。制命以居人。故官立井樹。旅有施舍。相彼廬氏。實曰職司。在故事之允修。於從政乎何有。既而日暮途遠。商子載馳。轅端莫向。馬首靡託。既傷行旅之感。加之暴露之憂。寒溫失時。以干六物。飲食不節。是生百病。且國生納幣。咎在晉卿。江氏失布。盜由楚相。玉毀於櫝。罪有所在。¶ 

* 張濯¶ 
:PROPERTIES:
:PERSID: QTWAUT1233
:END:

濯。上元中進士。¶ 

** 對給地過數判¶ 
:PROPERTIES:
:TITID: QTWTIT09395
:PERSID: QTWAUT1233
:END:

<pb:NFKB_QTW_p0446-08a>

** 　甲給地過數科所由曰更耕之田¶ 
:PROPERTIES:
:TITID: qtw-d1e125123
:PERSID: QTWAUT1233
:END:

八政交修。桑農為本。六官致理。富教居先。將取地財之生成。須辨夫家之沃塉。惟甲率是吏職。行乎周禮。我疆我理。爰受授於三農。如京如坻。佇陳陳於九穀。足使丁壯盡力。汙萊合宜。何斯有功。輒欲加罪。若也閭閻櫛比。烟火星繁。占天子之牛田。廢將軍之馬埒。則當惟辨布政。求弊是圖。況今邊鄙不聳。流庸適至。宜翦荊。俾生稻粱。勸農既任其易耕。給地何限於過數。庶從行古。未可非今。¶ 

** 唐寶應靈慶池神廟記¶ 
:PROPERTIES:
:TITID: QTWTIT09396
:PERSID: QTWAUT1233
:END:

天有五星。辰居其一。地有五材。水為之首。既作鹹以正味。亦凝質而成鹽。則橫目之人。生齒之歲。罔不資焉。而後食矣。鹽之為用大矣哉。寶應靈慶池者。山海經所謂鹽販之澤也。俗稱官號。皆曰鹽池。供華夏二十餘州。宅黃河千里之曲。北抱原勢。南負山陰。涵濡泓澄。浸漬舄鹵。外無寸草。內絕纎鱗。水或紫赤。鹽皆潔白。有自來矣。頃大歷丁巳。秋雨成災。凡厥井疆。漫為塗潦。今京東和糴使兼知河東租庸鹽鐵侍御史清河崔公陲。時以監察。權領是邦。憂國䘏人。籲天有禱。乃徵畚鍤。集役徒。修隄防。導溪潤。積溜鴻湧。¶ 

<pb:NFKB_QTW_p0446-09a>

白波如山。西迤北匯。散於沒(闕)監斯池町畦不沒。廬室獲全。繄公是賴矣。粵翌日。亦既開霽。紅鹽自生。盈掬傾筐。或蠒或栗。形攢伏虎。色澈丹砂。靈貺休徵。古未之有。公乃獻狀於戶部侍郎韓公滉。韓公伏奏於代宗。代宗俾諫議大夫蔣鎮覆之。則編於史冊。薦於郊廟矣。與夫白麟赤雁之應。野蠶穭榖之祥。何以異乎。冬十月。詔賜池名曰寶應靈慶。兼置祠焉。蓋國家祈豐財。旌瑞貺也。其明年。因厥農隙。創茲神寢。卜津涯六十里之半。當安解二大邑之間。捄陾陾。㧻[:#AS-8867:⿳士冖䂞]¶ 
[:#AS-8867:⿳士冖䂞]。工惟力競。役若子來。俄結構以時起。儼塗塈而斯畢。然後審象設。煥丹青。睟容穆如。甲士贔屭。則聰明正直之有憑也。夫其洞戶南豁。滄波淼然。樹以修槐。羅以香草。則風涼會舞之有所也。又來歲巳未夏五月九日。天子降中貴人以牲牢祀之。制祝光臨。衣冠列位。秩齊四瀆。禮視三公。亦為盛矣。其後西自關輔。東踰崤澠。南馳陝服。北走絳臺。馬屯雲。車流水。乞靈報德。可勝紀乎。易曰。聖人以神道設教而天下服。此之謂也。遂遷公殿中侍御史。京東和糴使逮於斯任。豈惟執憲簡頒鹽政。必將秉造化應鼎之和羹。人皆望焉。神所勞矣。濯客自東鄙。觀藝而來。美精¶ 
<pb:NFKB_QTW_p0446-10a>
誠之動天。多築護之盡力。輒採聞見。題於樂石。庶丕績不朽。與池始終。時建中二年秋八月記。¶ 

* 吳頌¶ 
:PROPERTIES:
:PERSID: QTWAUT1234
:END:

頌。肅宗代宗時人。¶ 

** 代郭令公謝男尚公主表¶ 
:PROPERTIES:
:TITID: QTWTIT09397
:PERSID: QTWAUT1234
:END:

臣某言。伏奉某月日恩制。授臣男曖試殿中監駙馬都尉。尚昇平公主。聖慈曲被。焜燿私門。揣分慚恩。以榮以懼。臣本寒素。愧非閥閱。幼男弱稚。又乏義方。陛下以臣備位台司。服勤王室。特收賤族。許以國姻。宗黨生光。室家同慶。門開魯館。地列沁園。事出非常。榮加望外。恩深義重。何以克堪。糜軀粉骨。不知所報。無任感戴受恩之至。¶ 

* 史延¶ 
:PROPERTIES:
:PERSID: QTWAUT1235
:END:

延。大歷九年進士。¶ 

** 漢武帝齋宮產靈芝賦¶ 
:PROPERTIES:
:TITID: QTWTIT09398
:PERSID: QTWAUT1235
:END:

武皇帝慕軒后之風。儲思幽通。叶珍符於瑞牒。產靈芝於齋宮。太一清精。元君降衷。色奪兼金。發靈姿以溫潤。質逾美玉。浮真氣以蔥蘢。原夫帝在華帳。儼於仙杖。睿思邈以沖寂。神心窅其相向。髣髴受釐。肅其冥貺。非煦育之所致。¶ 

<pb:NFKB_QTW_p0446-11a>

乃精神之潛暢。挺茲三秀。表信乎三元之符。擢此九莖。期爾於九坻之上。異屈軼之致用。類朱英之為狀。足表天感與地生。或揚臣和而君唱。是知至精潛運。神物昭彰。靈液潛通。願生乎枯木貞石。神心幽贊。故出此閟殿神房。冠庶草以為貴。故有時而發祥。信稟質以津澤。非本媚乎馨香。豈比夫楚水之空嘉萍實。仙宮之獨貴元霜。懿夫道心虛澹。我則無味以元感。化象貴形。我乃無根而效靈。是用拔奇瑤砌。標異彤庭。紫葢與祥雲允合。朱莖將火德相冥。秀射猗蘭之室。光連雲母之屏。煥國典而永昭歌頌。徹元風而丕耀德馨。彼丹甑呈豐。器車表德。潛美巖野。挺芳幽側。曷比夫耀甲乙之帳。赫矣朱榮。結天地之精。混然剛克。異朝菌之為體。同夜光之非飾。含聖澤以成春。體正陽而稟色。是知人心告虔。珍物効焉。將會昌於㣥帝。必功格於上元。且神之符則受此靈草。神之會則降彼真仙。苟獲符而為約。與降質而相懸。大寶在乎皇極。真居本乎丹田。苟溺異以趨怪。顧汨聽而表年。彼乘嶠而求靜。此執迷而徵聖。徒有托於齋祈。信無裨於性命。覩芝宮兮緬爾。[:#AS-8BE1:●]隙駟以奔競。庶歸元化之門。小彼炎皇之慶。¶ 

<pb:NFKB_QTW_p0446-12a>

* 鄭轅¶ 
:PROPERTIES:
:PERSID: QTWAUT1236
:END:

轅。大歷九年進士。¶ 

** 指佞草賦(以靈草無心有佞必指為韻)¶ 

:PROPERTIES:
:TITID: QTWTIT09399
:PERSID: QTWAUT1236
:END:

旒扆肅誠。天地降靈。藎臣咸造。屈軼生庭。翠影如植。皇心以寧。暑屏寒生。感萐蒲之代謝。日來月徃。異蓂莢之飄零。舄奕元造。誕生厥草。表忠蹇之不遲。懼壬佞之何早。宵承湛露。密葉如傾。晝偃薰風。纖莖若埽。猗那且都。歌詠難模。其生也則一。其道也乃殊。育於軒階。其指或有。生於聖代。其用則無。是靈草之無心。以聖人為之心。對危行而不侮。覿巧言而則侵。榮乎砌陰。實為龜為鏡。肅我皇度。式如玉如金。冠卉之首。[:#AS-92F9:⿰帛⿱丿糸]代曠有。茅三脊之可封。芝九莖而延壽。曷若茲草之盛。莫之與並。類貂蟬之性潔。均獬豸之質勁。得詩人之無邪。行孔門之遠佞。於鑠屈軼。邈乎迴出。遇唐復生。應時作實。經百王而影戢。歷千祀而宥密。如執法之不回。奉直道而自必。所以野退宵人。朝多髦士。同魚水之合契。絕螮蝀之莫指。封思齊於大夫。名可比於君子。謝有香之蘭蓀。惡無言之桃李。¶ 

* 黎幹¶ 
:PROPERTIES:
:PERSID: QTWAUT1237
:END:

<pb:NFKB_QTW_p0446-13a>

幹。戎州人。待詔翰林。累擢諫議大夫。封壽春公。遷京兆尹。改刑部侍郎。德宗立。坐前與宦者特進劉忠翼陰謀東宮事覺。除名長流。賜死藍田驛。¶ 

** 十詰十難¶ 
:PROPERTIES:
:TITID: QTWTIT09400
:PERSID: QTWAUT1237
:END:

集賢校理潤州別駕歸崇敬議狀。及禮儀使判官水部員外郎薛頎等稱。禘謂冬至祭天於圜丘。周人則以遠祖帝嚳配。今欲以景皇帝為始祖。配昊天於圜丘。臣幹詰曰。國語曰。有虞氏夏后氏俱禘黃帝。商人禘舜。周人禘嚳。俱不言祭昊天於圜丘。一也。詩商頌曰。長發大禘也。又不言祭昊天於圜丘。二也。詩周頌曰。雍禘太祖也。又不言祭昊天於圜丘。三也。禮記祭法曰。有虞氏夏后氏俱禘黃帝。殷人周人俱禘嚳。又不言祭昊天於圜丘。四也。禮記大傳曰。不王不禘。王者禘其祖之所自出。以其祖配之。又不言祭昊天於圜丘。五也。爾雅釋文曰。禘大祭也。又不言祭昊天於圜丘。六也。家語云。凡四代帝王之所郊。皆以配天也。其所謂禘者。皆五年大祭也。又不言祭昊天於圜丘。七也。盧植云。禘祭名。禘者帝也。事尊明禘。故曰禘。又不言祭昊天於圜丘。八也。王肅云。禘謂於五年大祭之時。又不言祭昊天¶ 
<pb:NFKB_QTW_p0446-14a>
於圜丘。九也。郭璞云。禘五年之大祭。又不言祭昊天於圜丘。十也。臣幹謂禘是五年宗廟之大祭。詩禮經傳。文義昭然。今畧舉十詰以明之。臣惟見禮記祭法及禮記大傳商頌長發等三處鄭元注。或稱祭昊天。或云祭靈威仰。臣精詳典籍。更無以禘為祭昊天於圜丘及郊祭天者。審如禘是祭之最大。則孔子說孝經為萬代百王法。稱周公大孝。何不言禘祀帝嚳於圜丘以配天。而反言郊祀后稷以配天。是以五經俱無其說。聖人所以不言。輕議大典。亦何容易。猶恐不悟。今更作十難。其一難曰。周頌雍。禘祭太祖也。鄭元箋云。禘大祭。太祖文王也。商頌云。長發大禘也。元又箋云。大禘祭天也。夫商周之頌。其文互說。或云禘太祖。或云大禘。俱是五年宗廟之大祭。詳覽典籍。更無異同。惟鄭元箋長發。乃稱是郊祭天。詳元之意。因此商頌禘。如大傳云大祭。如春秋大事於太廟。爾雅禘大祭。雖云大祭。亦是宗廟之祭。可得便稱祭天乎。若如所說。大禘即云郊祭天。稱禘即是祭宗廟。又祭法說虞夏商周禘黃帝與嚳。大傳不王不禘。禘上俱無大字。元何因復稱祭天乎。又長發文亦不歌嚳與感生帝。故知長發之禘。而非禘嚳及郊祭天¶ 
<pb:NFKB_QTW_p0446-15a>
明矣。殷周五帝之大祭。㣥經衆史及鴻儒碩學。自古立言著論。序之詳矣。俱無以禘為祭天。何棄周孔之法言。獨取康成之小注。便欲違經非聖。誣亂祀典。謬哉。其二難曰。大傳稱禮不王不禘。王者禘其祖之所自出。以其祖配之。諸侯及其太祖者。此說王者則當禘。其謂祭法虞夏殷周禘黃帝及嚳。不王則不禘。所當禘其祖之所自出。謂虞夏出黃帝。殷周出帝嚳。以近祖配而祭之。自出之祖。既無宗廟。即是自外至者。故同之天地神祗。以祖配而祀之。自出之說。非但於父。在母亦然。左傳子產云。陳則我周之自出。此可得稱出於太微五帝乎。故曰不王不禘。王者禘其祖之所自出。以其祖配之謂也。及諸侯之禘。則降於王者。不得祭自出之祖。只及太祖而已。故曰諸侯及其太祖。此之謂也。鄭元錯亂。分禘為三。注祭法。云禘謂祭昊天於圜丘。一也。注左傳。稱郊祭天。以后稷配靈威仰。箋商頌。又稱郊祭天。二也。注周頌。云禘大祭。大於四時之祭。而小於祫。太祖謂文王。三也。禘是一祭。元析之為三。顛倒錯亂。皆率胸臆。曾無典據。何可足憑。其三難曰。虞夏殷周已前。禘祖之所自出。其義昭然。自漢魏晉已還千餘歲。其禮遂闕。又鄭元¶ 
<pb:NFKB_QTW_p0446-16a>
所說。其言不經。先儒棄之。未曾行用。愚以為錯亂之義。廢棄之注。不足以正大典。其四難曰。所稱今三禮行於代者。皆是鄭元之學。請據鄭學以明之。曰雖云據鄭學。今欲以景皇帝為始祖之廟以配天。復與鄭義相乖。何者。王制云。天子七廟。元云。此周禮也。七廟者。太祖及文武之祧與親廟四也。殷則六廟。契及湯與二昭二穆也。據鄭學。夏不以鯀及顓頊昌意為始祖。昭然可知也。而欲引稷契為例。其義又異。是爰稽邃古洎今。無以人臣為始祖者。惟殷以契。周以稷。夫稷契者。皆天子元妃之子。感神而生。昔帝嚳次妃簡狄。有娀氏之女。吞元鳥之卵。因生契。契長而佐禹治水。有大功。舜乃命契作司徒。百姓既和。遂封於商。故詩曰。天命元鳥。降而生商。宅殷土芒芒。此之謂也。后稷者。其母有邰氏之女。曰姜嫄。為帝嚳妃。出野履巨跡。歆然有孕。生稷。稷長而勤於稼穡。堯聞。舉為農師。天下得其利。有大功。舜封於邰。號曰后稷。唐虞夏之際。皆有令德。故詩曰。履帝武敏歆。居然生子。即有邰家室。此之謂也。舜禹有天下。稷契在其間。量功比德。抑其次也。舜受職。則播百穀。敷五教。禹讓功。則平水土。宅百揆。故國語曰。聖人之制祀也。功施¶ 
<pb:NFKB_QTW_p0446-17a>
於人則祀之。以死勤事則祀之。契為司徒。而人輯睦。稷勤百穀而死。皆居前代祀典。子孫有天下。得不尊而祖之乎。其五難曰。既遵鄭說小德配寡。遂以后稷只配一帝。尚不得全配五帝。今以景皇帝特配昊天。於鄭義可乎。其六難曰。眾難臣云。上帝與五帝一也。所引春官祀天旅上帝。祀天旅四望。旅訓眾。則上帝是五帝。臣曰不然。旅雖訓眾。出於爾雅。及為祭名。春官訓陳。注有明文。若如所言。旅上帝便成五帝。則季氏旅於泰山。可得便是四鎮耶。其七難曰。所云據鄭學。則景皇帝親盡廟主合祧。却欲配祭天地。錯亂祖宗。夫始祖者。經綸草昧。體大則天。所以正元氣。廣大萬物之宗。尊以長至陽氣萌動之始日。俱祀於南郊也。夫萬物之始。天也。人之始。祖也。日之始。至也。掃地而祭。質也。器用陶匏。性也。牲用犢。誠也。兆於南郊。就陽位也。至尊至質。不敢同於先祖。禮也。故白虎通曰。祭天歲一何。天至尊至質。事之不敢褻黷。故因歲之陽氣始達而祭之。今國家一歲四祭之。黷莫大焉。上帝五帝。其祀遂闕。怠亦甚矣。黷與怠皆禮之失。不可不知。夫親有限。祖有常。聖人制禮。君子不以情變易。國家重光。累聖歷祀百數。豈不知景皇帝¶ 
<pb:NFKB_QTW_p0446-18a>
始封於唐。當時通儒。議功度德。尊神堯克配彼天。宗太宗以配上帝。神有定主。為日已久。今欲黜神堯配含樞紐。以太宗配上帝。則紫微五精。上帝佐也。以子先父。豈禮意乎。非止神祗錯位。亦以祖宗乖序。何以上稱皇天祖宗之意哉。若夫神堯之功。太宗之德。格於皇天上帝。臣以為郊祀宗祀。無以加焉。其八難曰。欲以景皇帝為始祖。既非造我區宇。經綸草昧之主。故非夏始祖禹。殷始祖契。周始祖稷。漢始祖高帝。魏始祖武皇帝。晉始祖宣帝。國家始祖神堯皇帝同功比德。而忽昇於宗祀圜丘之上。為昊天匹。曾謂圜丘。不如林放乎。其九難曰。昨所言魏文帝丕以武帝操為始祖。晉武帝炎以宣帝懿為始祖者。夫孟德仲達者。皆人傑也。擁天下之強兵。挾漢魏之微主。專制海內。令行草偃。服衮冕。陳軒懸。天子决事於私第。公卿列拜於道左。名雖為臣。勢實凌君。後主因之而業帝。前王由之而禪代。子孫尊而祖之。不亦可乎。其十難曰。所引商周魏晉。既不當矣。則景皇帝不為始祖明矣。我神堯拔出㣥雄之中。廓清隋室。拯生人於塗炭。則夏虞之勳不足多。成帝業於數年之間。則漢祖之功不足比。夏以大禹為始祖。漢以高帝為¶ 
<pb:NFKB_QTW_p0446-19a>
始祖。則我唐以神堯為始祖。法夏則漢。於義何嫌。今欲革皇天之祀。易太祖之廟。事之大者。莫大於斯。曾無按據。一何寡陋。不愧於心。不畏於天乎。以前奉詔。令諸司各據禮經定議者。臣幹忝竊朝列。官以諫為名。以直見知。以學見達。不敢不罄竭以裨萬一。昨十四日具以議狀呈宰相。宰相令朝臣與臣論難。所難臣者。以臣所見獨異。莫不騰辭飛辯。競欲碎臣理。鉗臣口。剖析毫釐。分別異同。序墳典之凝滯。指子傳之乖謬。事皆歸根。觸物不礙。但臣言有宗爾。豈辯者之流也。又歸崇敬薛頎等援引鄭學。欲蕪祀典。臣為明辯。迷而不復。臣輒作十詰十難。援據墳籍。昭然可知。庶郊禘事得其真。嚴配不失其序。皇靈降祉。天下蒙賴。臣亦何顧不蹈鼎鑊。謹敢聞達。伏增悚越。¶ 

* 姜公輔¶ 
:PROPERTIES:
:PERSID: QTWAUT1238
:END:

公輔。愛州日南人。第進士。補校書郎。制策異等。授右拾遺。為翰林學士。從德宗幸奉天。擢諫議大夫同中書門下平章事。罷為左庶子。改右庶子。終吉州刺史。憲宗時贈禮部尚書。¶ 

** 白雲照春海賦(以鮮碧空鏡春海為韻)¶ 

:PROPERTIES:
:TITID: QTWTIT09401
:PERSID: QTWAUT1238
:END:

<pb:NFKB_QTW_p0446-20a>

白雲溶溶。搖曳乎春海之中。紛紜層漢。皎潔長空。細影參差。匝微明於日域。輕文燐亂。分炯晃於仙宮。始而乾門闢。陽光積。乃縹渺以從龍。遂輕盈而拂石。出穹巒以高翥。跨橫海而遠摭。故海映雲而自春。雲照海而生白。或杲杲以積素。或沉沉以凝碧。圓虛乍啟。均瑞色而周流。蜃氣初收。與清光而激射。雲信無心而舒卷。海寧有志於潮汐。彼則澄源紀地。此乃泛跡流天。影觸浪以時動。形隨風而屢遷。入洪波而並曜。對綠水而相鮮。時維孤嶼冰朗。長汀雲淨。辨宮闕於三山。總妍華於一鏡。臨瓊樹而昭晰。覆瑤臺而縈映。鳥頡頏以追飛。魚從容以涵泳。莫不各得其適。咸悅乎性。登夫爽塏。望茲雲海。雲則連景霞以離披。海則蓄玫瑰之翠彩。色莫尚乎潔白。歲何芳於首春。惟春色也。嘉夫藻麗。惟白雲也。賞以清貞。可臨流於是日。縱觀美於斯辰。彼美之子。顧曰無倫。揚桂檝。櫂青蘋。心遙遙於極浦。望遠遠乎通津。雲兮片玉之人(闕)¶ 

** 對直言極諫策¶ 
:PROPERTIES:
:TITID: QTWTIT09402
:PERSID: QTWAUT1238
:END:

問。朕聞古之善為國者。未嘗不求正士。博採直言。勤而行之。輔成教化者也。朕臨御日淺。政理多闕。每期忠義。切投¶ 
<pb:NFKB_QTW_p0446-21a>
藥石。子大夫戢翼藏器。思奮俟時。今啟乃沃予。當有犯而無隱。朕竊不自揣。敢慕前王。上法羲軒。下遵堯舜。還已散之淳樸。振將頹之紀綱。使禮讓興行。刑罰不用。而人猶輕犯。吏尚循私。為盜者未奔。不仁者未遠。豈臣非稷契而致是乎。為君謝禹湯使之然也。設何謀而可以西戎即叙。施何化而可以外戶不扃。五諫安從。三仁誰最。周昌比漢高於桀紂。劉毅方晉武於桓靈。但見含容。兩無猜怒。故君不失聖。臣不失忠。子既其儔。應詳往行。四賢優劣。佇辨深疑。在於朕躬。所有不逮。條問之外。委悉書之。必無面從。以重不德。¶ 

對。臣聞堯舜之馭㝢也。以至理理萬邦。以美利利天下。百姓猶懼其未化也。萬邦猶懼其未安也。乃復設謗木。詢讜議。不敢滿假。不敢荒寧。伏惟陛下元德統天。文思居業。慎重光之丕緒。返淳古之休風。光啟憲章。疇咨菅蒯。錫臣之策。思以啟沃。臣狂簡不知化源。謹昧死稽顙。輒陳愚慮。制策曰。朕竊不自揣。敢慕前王。欲上法羲軒。下遵堯舜。還已散之淳朴。振將頹之紀綱。使禮讓興行。刑罰不用。而人猶輕犯。吏尚循私。為盜者未奔。不仁者未遠。豈臣非稷契而¶ 
<pb:NFKB_QTW_p0446-22a>
致是乎。為君謝禹湯使之然也。大矣哉陛下之言乎。臣聞禹稱善人。不善者遠矣。伏見陛下徵隱逸於空山。拔夔龍於下位。聘名士。禮賢者。善無欲之徒。發惟新之詔。使吏肅人悅。法明令張。而猶曰君謝禹湯。臣非稷契。此陛下讓之至也。臣何敢間焉。夫中於道者。易以興化。失其道者。難以從宜。事爽其分。則一毫以乖。事審其分。則殊途同歸。計歲者非一時而可用。致理者非一日而成功。但立法於制事之初。望化於經年之外。使損益鑒於興替。寒暑漸於春秋。何憂不均理於羲軒。同光於堯舜。制策曰。設何謀而可以西戎即叙。施何術而可以外戶不扃者。陛下孚惠心。和戎狄。相彼君長。解辮戶庭。應以地僻遐荒。未知聖造。伏以戎狄輕而寡信。貪而無親。視邊戍申嚴。則請通國好。覩疆埸無備。則屢起貪心。固難可以禮義和。難可以恩澤撫。取今之要。莫過於智將悍卒。設險邊隅。臣伏以陛下且以恤下為心。不以西戎為慮。今請制其邊兵有常數。邊將有常務。分其土而居之。給其家而業之。因其業也。而為之城池。因其將也。而為之牧守。又申嚴其令。使獲虜馬者賞以馬。使獲虜羊者賞以羊。人皆固業。戰自力倍。則可少安。今積甲¶ 
<pb:NFKB_QTW_p0446-23a>
日深。興戎歲廣。黎人抗弊。未可勤師。伏望利物之原。息人之道。使廣庶類。農桑以時。宏濟濟之士於朝。盛洋洋之化於野。使其來也。慕斯文物之盛。居其邊也。杜其利欲之求。然後欵塞而可即叙矣。夫姦邪生於豪傑。廉恥生於禮義。禮義立。孰有不恥且格乎。衣食足。孰有背義趨利者乎。臣以為遂其富利之業。申其仁義之利。則外戶不扃矣。制策曰。五諫安從。三仁誰最者。夫諫者以諷為先。亂國非無直言也。直言不用。故諂諛勝矣。理國非無諂諛也。諂諛不用。則直言勝矣。時逢否閉。仲尼或守其主文。今日昭明。微臣請從其直諫。臣之職也。敢二事乎。昔商紂不君。虐棄天物。三仁弼諫。藩捍宗彞。退八百之師。抑三分之眾。均其憂亂。俱可稱仁。較其持危。或非同德。比于知死亡之義。且曰陷君。微子去父母之邦。或云智免。進退不失其正。在於太師乎。制策曰。周昌比漢高於桀紂。劉毅方晉武於桓靈。俱見含容。兩無猜怒。故君不失聖。臣不失忠。子既其儔。應詳往行。四賢優劣。佇辨深疑。臣聞君明則臣直。二聖以乘時開國。參佐昌圖。二臣以委質造邦。克扶興運。開忠讜之路。成不諱之朝。固擬議失倫。比方不怍。將以感君之未寤。致理¶ 
<pb:NFKB_QTW_p0446-24a>
於昇平。絕好惡之門。傳和睦之代。名高終古。傳在策書。巍巍三代。斯為盛美。臣素無學術。謬竊對敭。若變其微。斯言之玷。使臣以禮。晉武寧劣於漢高。鼓怒抗辭。周昌不優於劉毅。制策曰。在乎朕躬。有所不逮。條問之外。委悉書之。必無面從。以重不德者。臣固凡陋。越在側微。仰天地之大全。空忻化育。體陰陽之廣運。每荷陶甄。豈意聖詔薦臨。猥垂下問。心慮隕越。夏蟲不覩於春冰。曲士寧知於天道。欲申微素。進退憂惶。伏見陛下以道生成。以德覆載。賞以春夏。刑以秋冬。捐金玉於江湖。反珍奇於藪澤。委符瑞為草莽。用忠良為靈慶。臨㣥下以正德。惠兆人以厚生。誠太平之道也。刑措之漸也。臣不勝其忭。願陛下俯仰必於是。寤寐必於是。詩云。靡不有初。鮮克有終。抑臣以為知終終之可以存義者。其惟聖人乎。伏惟陛下終之。臣不勝葵藿傾心之至。謹對。¶ 

* 董晉¶ 
:PROPERTIES:
:PERSID: QTWAUT1239
:END:

晉字混成。河中虞鄉人。明經及第。肅宗幸彭原。上書行在。授校書郎翰林待制。歷太常少卿左金吾將軍。德宗朝遷左金吾衞大將軍。改尚書左丞。復拜太常卿。貞元五年以¶ 
<pb:NFKB_QTW_p0446-25a>
門下侍郎同中書門下平章事。九年罷為禮部尚書檢校左僕射兼宣武節度營田汴宋觀察使。十五年卒。年七十六。贈太傅。諡恭惠。¶ 

** 冠冕制論¶ 
:PROPERTIES:
:TITID: QTWTIT09403
:PERSID: QTWAUT1239
:END:

古人服冠冕者。動有佩玉之響。所以節步也。禮云。堂上接武。堂下布武。至恭也。步武有常。君前之禮。進趨而已。令或奔走。以致顛仆。非恭慎也。在式朝官皆是綾袍袱。五品已上金玉帶。取其文彩畫飾。以奉上也。是禹惡衣服而致美乎黻冕。君親一致。昔尚書郎含香。萊子彩服。皆此義也。服絁縵。非制也。¶ 

** 義陽王李公德政碑記¶ 
:PROPERTIES:
:TITID: QTWTIT09404
:PERSID: QTWAUT1239
:END:

唐之元臣曰義陽郡王抱真。字太元。皇開府儀同三司涼州都督河蘭鄯廓瓜沙甘肅九州大總管申國公修仁之元孫。開府儀同三司左武衞大將軍永之曾孫。兵部尚書懷恪之孫。贈太子太保齊管之子。蓄河岳之秀。叢祖考之慶。克生鴻才。以左元后。殊勳茂績。可得而稱也。公體仁執中。抱素專直。威厲霜雪。氣凌雲霓。沉毅足以建功。寬裕足以安眾。召公相武之智。申伯翊宣之籌。尚父六韜之奇。夷¶ 
<pb:NFKB_QTW_p0446-26a>
吾九合之業。未及弱冠。公皆達之。果為從父兄故相國抱玉所重。期以遠大。薦於肅宗。授汾州別駕。僕固懷恩之平史盜也。伐虔劉之功。恣暴虐之性。不率朝典。潛懷異圖。公髮衝危冠。憤激忠節。間道詣闕。潰其奸謀。而渠魁疾顛。汾滸底定。代宗嘉之。拜殿中少監。永泰初又兼御史中丞。充陳鄭懷澤潞等五州節度留後。恩光洊及。輝耀當時。謙不奉詔。累有陳說。上大器之。改澤州刺史兼侍御史。充節度副使巡內五州都團練使。澤人忻忻。如戴父母。公虔奉聖旨。耑精吏職。一年而流民復田壤闢。二年而軍給人阜。風俗淳乂。時屬散卒聚鐘鼓山。肆其猖狂。逞其驅刼。議者請兵逐之。公謂之曰。夫人稟元和以生。奉五常以立。無不思順。無不懼逆。理亂之道。實由於政。政和則禮讓興。仁義著。政否則刑罰滋。盜賊起。使其叛亂。是德之不修也。姑務自咎。豈可加兵。乃申以禍福之門。引以開泰之路。投戈箙矢。塵簸巖蕩。撫勞加等。仁風載揚。遂遷懷州刺史。澤人去思之憤。凝為愁雲。懷人來蘇之慶。霈若霖雨。為政未幾。懷亦如澤焉。天子寵文公之能。旌龔遂之美。以節度使司徒公備戎於西。乃授檢校秘書監兼侍御史權知行軍司馬。充¶ 
<pb:NFKB_QTW_p0446-27a>
澤潞節度支度營田觀察處置使留後。仍知潞州大都督府事。公以殊恩寄任。留務浩穰。徘徊化源。獨與心計。乃約故實。財成庶政。禁暴以安物。薄賦以養農。省徭以息孤惸。均調以資士卒。孝弟聞於鄉黨。學校興於里閭。刑戮廢於戎行。鞭扑弛於官署。闔境之內。不日而教化焉。建中元年特授節制。并廉察本道兼領潞州大都督府長史。練勤王之師。修守土之備。內勸耕食。外揚威武。布大君之誠以睦藩鎮。導聖朝之化以釋危疑。由是上澤德以下流。下情得以上達。君臣無間。臻於太和。公之力也。屬軍戎之後。蟲旱為災。公請罪神祗。憂見於色。精感而飛蝗越境。誠懇而霖雨應期。稼穡獲全。異於他郡。古之循吏。何以加焉。公前後歷官一十八政。再為御史中丞尚書常侍。三領郡守。一登亞相。兩踐端揆。封義陽郡王。食實封六百戶。命為承弼。同平章事。俾平水土。兼領司空。量宏而深。智達而朗。常執謙而驚寵。不求援以取貴。起題輿。登補衮。簡自皇極。鬱為元臣。非德及蒼生。忠貫白日。則何以臻此。潞之緇黃耆艾。詣闕陳情。願勒貞石。帝嘉乃誠。詔門下侍郎平章事董晉撰文。以昭其功。銘曰。¶ 

<pb:NFKB_QTW_p0446-28a>

皇矣上帝。降祚有唐。蘊粹孕靈。克生義陽。明明天子。賢能是獎。乃命義陽。鎮於上黨。烈烈義陽。惟國之楨。屹若崇山。隱如長城。用極於正。性根於忠。英風外馳。明謨內融。王度克遵。惠此罷人。以德代刑。散澆為淳。軍以威兇。雄以定懾。恢振皇綱。輔弼天業。帝曰抱真。允文允武。俾登鼎鉉。錫之茅土。名高方召。道冠申甫。刊石紀功。用駕終古。¶ 

* 王紹¶ 
:PROPERTIES:
:PERSID: QTWAUT1240
:END:

紹字德素。本名純。避憲宗諱改焉。自太原徙京兆之萬年。累官戶部尚書。順宗立。轉兵部。出為東都留守。元和初檢校尚書右僕射。為武寧軍節度使。復拜兵部尚書。卒年七十二。贈右僕射。諡曰敬。¶ 

** 請禁私藏錢奏¶ 
:PROPERTIES:
:TITID: QTWTIT09405
:PERSID: QTWAUT1240
:END:

伏以京都時用。多重見錢。官中支計。近日殊少。蓋緣比來不許商人便換。因茲家有滯藏。所以物價轉高。錢多不出。臣等今商量。伏請許令商人於三司任便換見錢。一切依舊禁約。伏以比來諸司諸使等。或有便商人錢。多留城中。逐時收貯。積藏私室。無復通流。伏請自今已後。嚴加禁約。¶ 

