#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0278-17a> 
#+PROPERTY: JUAN 0279
欽定全唐文卷二百七十九¶ 

<pb:NFKB_QTW_p0279-01a>

* 靳翰¶ 
:PROPERTIES:
:PERSID: QTWAUT0477
:END:

翰官朝議郎。行右拾遺。¶ 

** 大唐故朝散大夫護軍行黃州司馬陸府君墓誌銘¶ 
:PROPERTIES:
:TITID: QTWTIT06182
:PERSID: QTWAUT0477
:END:

君諱元感。字達禮。吳郡吳人也。昔者舜嗣堯歷。協帝初以闢門。田育姜姓。賓王終而有國。其後俾侯於陸。開錫氏之源。作相於吳。纂承家之祕。元德之緒。莫京於代。曾祖慶。梁官至婁令。入陳。三辟通直散騎侍郎。皆不就。祖士季。陳桂陽王府左常侍。隋越王府記室。皇朝太學博士宏文館學士。父謀道。皇朝周王府文學詳正學士。並茂稱奕代。餘慶資身。擢慧葉而增芳。飛靈波而益濬。去官辭辟。語默稱賢。函席曳裾。文儒繼美。君生而敏慧。長而溫良。識清朗而惟深。體矜重而不野。宗族愛而加敬。鄉黨狎而愈恭。始以資宿衞。解褐韓王府參軍事。以丁憂去職。服闋。值國討狄。軍出定襄。戎幕擇材。君為從事。文武吉甫。斯人之謂歟。尋為婺州龍邱丞。贊貳有能。風俗時變。遷睦州建德和州歷陽二縣令。育人去殺。訓物齊禮。子游絃歌。武城歎其焉用。仲¶ 
<pb:NFKB_QTW_p0279-02a>
康鳥獸。中牟稱其胥及。尋加朝散大夫。除黃州司馬。到官未幾。以神龍三年七月二十日。遘疾而卒。春秋七十有五。天不與善。神無福謙。不其悲哉。粵景雲二年三月初一日。葬於崑山。禮也。初。文學府君以善班固漢書。勅授舒王侍讀。君少傳其學。老而無倦。此易所謂幹父之蠱。詩所謂聿修厥德者也。嗣子南金等。哀號罔極。孝思率至。卜兆是營。封樹特永。憂陵谷之變。託詞頌休。銘曰。¶ 

簫韶儀鳳。觀國賓王。我祚光兮。東有齊土。南入吳鄉。我族昌兮。自君嗣業。履素含章。我譽臧兮。內遊藩邸。外掃戎場。我才揚兮。為丞與令。化洽三方。我人康兮。天子命我。我朱孔陽。佐乎黃兮。美志未極。盛圖云亡。訴穹蒼兮。碩德休問。地久天長。永無疆兮。¶ 

* 鄭萬鈞¶ 
:PROPERTIES:
:PERSID: QTWAUT0478
:END:

萬鈞尚睿宗第四女永昌公主。拜駙馬都尉祕書少監。¶ 

** 代國長公主碑¶ 
:PROPERTIES:
:TITID: QTWTIT06183
:PERSID: QTWAUT0478
:END:

(上闕三字)天(闕一字)我(闕一字)唐(闕二字)聖為(闕一字)天下(闕二字)睿宗有(闕十字)我(闕四字)二后(闕一字)地中(闕三字)誕(闕二字)一為王二為主公主諱華。字花婉。世祖神堯皇帝之元孫。睿宗大聖真皇¶ 
<pb:NFKB_QTW_p0279-03a>
帝之第四女。今上之仲妹也。母曰肅明皇后劉氏。肇開湯沐。冊號永昌。後廼相攸。降歸於鄭。時年一十有七。(闕一字)猶(闕三字)既嫁(闕一字)象歸妹(闕一字)作嬪之養築以外館。錫之美邑。食封一千四百戶。置邑官焉。開元初。加崇代國長公主。植性而智。因心則靈。道亮於懷。色溫於貌。美髮可鑑。素(闕三字)惠聲(闕二字)仁澤潛揚。言有餘味。情無近屬。服慈友。敦孝敬。昔在諒闇。殆將毀滅。聰明銳澈。韻清慮遠。耳目所經。無不諷誦。謐恬睟。融融如也。每樗蒲簸(闕一字)碁(闕一字)於盡得妙微。至於箜篌笛琴。搊琵琶七弦阮咸箏。隔簾(闕一字)之。隨手便合。有若天與。寔同生知。冰碧在躬。學無不通。聰捷若神。聲皆絕倫。騁蕙心以(闕一字)巧。(闕一字)變(闕一字)而添(闕一字)內範一部。尤皆精鍊。晝恒不寐。留情翰墨。書薦福寺經柱三百餘言。拂石雲散。垂鈎露凝。兔轉仙毫。初從夜月。麝霏烟墨。盡落天花。初則天太后御明堂宴。聖上年六歲。為楚王。舞長命(闕三字)年十二。為皇孫。作安公子。岐王年五歲。為衞王。弄蘭陵王。兼為行主詞曰。衞王入場咒願神聖神皇萬歲。孫子成行。公主年四歲。與壽昌公主對舞西涼殿上。㣥臣咸呼萬歲。蒙自奉朱顏。卅餘載。洎乎暑月。衣服如賓。¶ 

<pb:NFKB_QTW_p0279-04a>

讌婉之情。不以天(闕一字)見棄(闕二字)何幸恩遇彌深。男二女四。教之以德。長子左贊善大夫聰。聰為吾耳。次子右贊善大夫明。明為吾目。明使海內見。聰使天下聞。於國忠。於家孝。合則雙美。(闕一字)為(闕二字)傳云。以德命為義也。聰為駙馬都尉。恨未親迎。長女(闕一字)范陽盧氏。有肅邕之譽。二女琇。博陵崔氏。資明豔之容。三女璜。范陽盧氏。多慈孝之美。四女(闕一字)太原王氏。(闕一字)純粹之行。勗之曰。玉以比德。四合天則。洵翳瑤彩。式昭供事。懋乃衷潔。作吾女儀。逮乎晚年。歸心聖域。六齋蔬食。二時靜念。(闕一字)誦金剛經兩部(闕一字)華嚴八(闕一字)卷寶積一百廾大般若六百法華藥師大集等經。領晤了然。色空不著。撤聲樂。投珠罽。十有餘年矣。又於僧義福跪受禪觀。又於金剛三藏受陁羅尼灌頂。是相非相。以心照心。逍遙真宗。寂歷虛景。去年。忽謂蒙曰。昨夜夢念珠(闕一字)斷。急手自拾。一個不得。是不祥。他日。又夢入法堂。見一空座。有人指之。此四公主座。恐明年(闕二字)乃後數月。偵其儀刑。稍稍顦顇。以開元廿二年六月廿(闕一字)日。熱然不食。安寢不起。神氣晏如。有同入定。聖上愛切同生。倍(闕二字)念內(闕三字)中人饋藥。朝觀夕察。有加無瘳。蒙泣而¶ 
<pb:NFKB_QTW_p0279-05a>
諭之。久作兜率天業。正念莫散。勿顧男女。荅蒙自解。在也未去。莫不(闕一字)又向尼梵海云。生則有死。不如不(闕三字)失(闕一字)奴每讀經徹卷。(闕一字)發願願生第四天(闕一字)和先許奴不(闕一字)罪翌日。勅使來問。口自附奏。在上千萬珍重。深憶在上為人時孝順(闕一字)業精神錯亂。言語不得。合掌奉辭。至其日(闕一字)衆忽云有勅使(闕一字)索香水頮浴。於正寢而寐。齋時炯然開目。告別諸王公主及諸親等。相府(闕一字)大內(闕一字)及一切總放。不情願者於諸莊安置。先是司農小兒亦准此。家生者不在此限。品官給使。放歸上臺。封分一半施寺觀家。餘平分與女。請陪葬橋陵。不得厚葬。莫著金銀銅器。執蒙手曰。恩愛斷也。有不是處莫怪。更枉辛苦屋裏人去去。年少在莫更請出家。蒙送奉一杯水別。飲畢長逝。詞采清明。宛若真訣。以其月廿九日。薨於河南修業里第。享年卌八。初。公主禮導善寺尼慈和者。因說彌勒宮事云。阿婆未成。更十年不知。計至薨日。今正十年。嗚呼。報應之兆有期。(闕一字)眼之言何驗。下生輪王之室。還上天宮。嬉遊正遍之門。是登圓(闕一字)皇帝輟朝三日。使尚宮弔祭。賜衣五十副。所緣喪葬官供。(闕一字)作(闕四字)監護永穆公主¶ 
<pb:NFKB_QTW_p0279-06a>
及駙馬王繇同安王洵送往。并為寫一切經。以其年十二月三日。陪葬橋陵。孝也。天常與善。茲言妄作。曷殞濃華。遽凋繁萼。(闕二字)宵傾。嚴霜夏落。(闕一字)縈紆其如慕。悲展轉其奚(闕一字)嗚呼。月辭天闕兮星沒皇宮。翟服褧衣不可逢。花飄粉田兮葉萎沁水。油軒畫(闕一字)長巳矣。嗟乎。蒙(闕二字)膺(闕一字)門流涕容儀既(闕一字)錦茵期憑夏屋(闕一字)封(闕二字)儼設楚挽齊引。驪駒啟行。丹旐赩空。素衣皓野。撫靈軒而增慘。仰空山而泣血。夫敘德必近(闕一字)親。議賢(闕一字)崇乎直。既親且直。蒙何愧諸。敢述流芳。悲題翠玉。其詞曰。¶ 

於爍有唐。系乎天光。承天者帝。嗣帝稱皇。猗[:#AS-8FD1:⿰冄⻏]昭(闕一字)作皇之對。厥生貴主。為天之妹。天妹伊何。窈窕如玉。浹洽恩被。綢繆禮縟。道賁娥英。德光宵燭。其行成軌。其言可服。烝烝孝敬。抑抑威儀。九族敦敘。百禮罔虧。學非從傅。書乃臨池。歸真捨逸。了靜絕為。曰仁者壽。天何不諒。指座先徵。遺珠見相。殷勤自勉。諈諉無忘。(闕一字)匪憗留。罔然遠颺。帝心悼惻。傾家殞喪。大匠監供。(闕一字)王送葬。蒙也何罪。忍奪天人。借如可贖。願百其身。穠李萎曉。卄[:#AS-FBEC:●]¶ 
[:#AS-FD47:●]華祕春。金剛罷焰。玉座生塵。馬鬣成封。龍輀即路。畫翣扶轂。丹旌指墓。(闕一字)薤¶ 
<pb:NFKB_QTW_p0279-07a>
挽於霜飇。(闕一字)笳簫於隴霧。霜飇隴霧相披紛。薤挽笳簫咽不聞。珠襦玉匣盡元夜。軒后陵邊皇女墳。¶ 

* 楊虛受¶ 
:PROPERTIES:
:PERSID: QTWAUT0479
:END:

虛受。元宗朝官諫議大夫。充宣勞使。¶ 

** 請禁惡錢疏¶ 
:PROPERTIES:
:TITID: QTWTIT06184
:PERSID: QTWAUT0479
:END:

伏見市井用錢。不勝濫惡。有加鐵錫。即非公鑄。虧損正道。惑亂平民。銅錫亂雜。偽錢豐多。正刑漸失於科條。明罰未加于守長。帝京三市。人雜五方。淫巧競馳。侈偽成俗。至於商賈積滯。富豪藏鏹。兼并之人。歲增儲蓄。貧素之士。日有空虛。公錢未益於時須。禁法不當於世要。其惡錢臣望官為博取。納鑄錢州。京城並以好錢為用。¶ 

* 源乾曜¶ 
:PROPERTIES:
:PERSID: QTWAUT0480
:END:

乾曜。相州臨漳人。舉進士。景雲中累遷諫議大夫。出為梁州都督。開元四年拜黃門侍郎同紫微黃門平章事。八年加銀青光祿大夫。遷侍中。十七年遷太子少傅。封安陽郡公。十九年卒。贈幽州大都督。¶ 

** 請舉行射禮疏¶ 
:PROPERTIES:
:TITID: QTWTIT06185
:PERSID: QTWAUT0480
:END:

夫聖王之教天下也。必制禮以正人情。人情正。則孝於家。¶ 

<pb:NFKB_QTW_p0279-08a>

忠於國。此道不替。所以理也。故君子三年不為禮。禮必壞。三年不為樂。樂必崩。是以古之擇士。先觀射禮。以明和容之義。非取一時之樂。夫射者。別正邪。觀德行。中祭祀。辟寇戎。古先哲王。莫不遞襲。臣竊見數年以來。射禮便廢。或緣所司惜費。遂令大射有虧。臣愚以為所費者財。所全者禮。故孔子云。爾愛其羊。我愛其禮。今乾坤再闢。日月貞明。臣望大射之儀。春秋不廢。聖人之教。今古常行。則天下幸甚。¶ 

** 請出二子為外官疏¶ 
:PROPERTIES:
:TITID: QTWTIT06186
:PERSID: QTWAUT0480
:END:

臣竊見勢要之家。併求京職。俊乂之士。多任外官。王道均平。不合如此。臣三男俱是京任。望出二人與外官。以叶均平之道。¶ 

** 先師閔損字子騫讚¶ 
:PROPERTIES:
:TITID: QTWTIT06187
:PERSID: QTWAUT0480
:END:

惟顏亞聖。惟閔比德。讓宰善辭。安親順色。(闕一字)靜無閒。中正是則。非經即禮至孝之極。¶ 

* 潘好禮¶ 
:PROPERTIES:
:PERSID: QTWAUT0481
:END:

好禮。貝州宋城人。舉明經。累擢侍御史。開元中轉邠王府長史。遷豫州刺史。累徙溫州別駕卒。¶ 

** 諫立武惠妃為皇后疏¶ 
:PROPERTIES:
:TITID: QTWTIT06188
:PERSID: QTWAUT0481
:END:

<pb:NFKB_QTW_p0279-09a>

臣嘗聞禮記曰。父母之讎。不共戴天。公羊傳曰。子不復父讎。不子也。昔齊襄公復九世之讎。丁蘭報木母之恩。春秋美其義。漢史稱其孝。陛下既不以齊襄為法。丁蘭為戒。豈得欲以武氏為國母。當何以見天下之人乎。不亦取笑於天下乎。非止虧損禮經。實恐汚辱名教。又惠妃再從叔三思從父延秀等。並干亂朝綱。遞窺神器。豺狼同穴。梟獍同林。至如惡木垂陰。志士不息。盜泉飛液。正夫莫飲。良有旨哉。且匹夫匹婦欲結夫妻者。尚相揀擇。況陛下是累聖之貴。天子之尊乎。伏願陛下詳察古今。鑒戒成敗。慎擇華族之女。必在禮義之家。稱神祇之心。允億兆之望。為國大計。其在於茲。且惠妃本是左右執巾櫛者也。不當參立之數。春秋書宋人夏父之會。無以妾為夫人。齊桓公誓命於葵邱。亦曰無以妾為妻。此則夫子恐開窺競之端。深明嫡庶之別。又漢成帝欲立趙氏為皇后。劉輔極言。漢桓帝欲立薄氏於中宮。李雲切諫。又見人閒盛言。尚書左丞相張說。自被停知政事之後。每諂附惠妃。誘蕩上心。欲取立后之功。更圖入相之計。伏願杜之於將漸。不可悔之於已成。且太子本非惠妃所生。惠妃復自有子。若惠妃一登宸極。則¶ 
<pb:NFKB_QTW_p0279-10a>
儲位實恐不安。皇太子既守器承祧。為萬國之主本。何可輕易。輒有搖動。古人所以見其漸者。良以是也。昔高祖以戚夫人之故。將易太子之位。時有商山四皓。雖不食漢庭之祿。尚能輔翼太子。況臣愚昧。職參憲府。慷慨關心。感激懷憤。陛下留神省察。¶ 

** 徐有功論¶ 
:PROPERTIES:
:TITID: QTWTIT06189
:PERSID: QTWAUT0481
:END:

客有問於主人曰。地官徐員外。何如也。荅曰。守道君子也。客曰。徐公明識。誠難為儔也。何不稍圓通。以協隨時之義。而取富貴乎。何為固守方正。乖相時之道。幾致死亡者數矣。此豈大雅君子全身之義哉。荅曰。夫隨時相宜。而取富貴。凡情所曉。徐公豈不達之。若徐公者。仁人也。夫仁者濟物也。此道大矣。非常人所知。故孔子曰。有殺身以成仁。無求生以害仁。徐公之不愛死亡。固守誠節。用此道也。豈以貴賤生死而易其操履哉。問曰。仁則信矣。忠則如何。荅曰。豈有仁者不忠乎。當今帝德文明。憂勞庶政。思致刑措。以隆中興。徐公獻可替否。盡忠盡節。誠欲戴明主於堯舜之上。置蒼生於大道之中。事跡顯然。有識同悉。子何疑而問哉。客曰。鄙人固鄙。不閑大體。忠則信矣。孝則如何。荅曰。豈¶ 
<pb:NFKB_QTW_p0279-11a>
有忠臣而非孝子也。孝經曰。君子之事親孝。故忠可移於君。立身行道。揚名於後代。以顯父母。今徐公之名。聞於四海。有志之士。莫不增氣。豈直揚名。亦永錫爾類矣。禮曰。大孝揚名。徐公之謂也。問曰。徐公之道既高矣。何為暫處霜臺。即奏天官得失。榜諸門以示天下。規規然是釣名耳。其故何哉。主人胡盧而笑。久而應之曰。子徒見培塿。未覩泰山乎。夫天官者。奔競既久。濫進宏多。選司權輕。且未能止。此弊之甚也。徐公既處霜臺。以澄清為已任。切於救弊。急於為善。此徐公之情也。以為釣名。可謂不知言矣。客有慚色。問曰。此人當今。可誰與比。荅曰。宇宙至廣。人物至多。匿跡韜光者。固有之矣。僕寧敢厚誣天下之士乎。若所聞見。一人而已。當於古人中求之。問曰。何如張釋之。荅曰。釋之為廷尉。天下無冤人。此畧同耳。然而釋之所以者甚易。徐公所行者甚難。難易之閒。優劣可知矣。問曰。張公徐公。皆是國士。至於斷獄。俱守正途。事跡既同。有何難易。荅曰。張公逢漢文之時。天下無事。至如盜高廟玉環。及渭橋驚馬。守法而已。豈不易哉。徐公逢革命之秋。屬維新之命。唐朝遺老。或有包藏禍心。遂使陶公之璧。有所疑矣。至如周興¶ 
<pb:NFKB_QTW_p0279-12a>
來俊臣者。更是堯舜之四凶也。掩義隱賊。毀信廢忠。崇飾惡言。以誣盛德。遂使忠臣側目。恐死亡無日矣。徐公守死善道。深相明白。幾陷囹圄。數挂網羅。此吾子所聞。豈不難矣。易曰知進退存亡而不失其正者。徐公得之矣。客曰。若使此人為司刑卿。方得展其才用。荅曰。吾子徒見徐公用法平允。即謂可置司刑。僕觀其人。固奇士也。方寸之地。何所不容者。其用之。何事不可。豈直司刑而已哉。客曰。今日聞吾子議。知徐公之令德。未可盡言乎。固知君子之道。非小人所測也。¶ 

* 蕭嵩¶ 
:PROPERTIES:
:PERSID: QTWAUT0482
:END:

嵩。左僕射宋國公瑀曾孫。景雲初擢殿中侍御史。開元十五年為兵部尚書河西節度使。封蘭陵縣子。以破吐蕃功加同中書門下三品。十七年兼中書令。加金紫光祿大夫。進封徐國公。二十四年拜太子太師。天寶八載薨。年八十餘。贈開府儀同三司。¶ 

** 請宣示祥瑞表¶ 
:PROPERTIES:
:TITID: QTWTIT06190
:PERSID: QTWAUT0482
:END:

伏見所司奏今年祥瑞。祥風起。日抱戴。嘉禾秀。芝草生。甘露降。醴泉湧。木連理。瓜同蒂。竹再生。李成實。馴鳩元鶴。慈¶ 
<pb:NFKB_QTW_p0279-13a>
烏鶺鴒。寶鼎魚銘。錢刀甎字等二十有一事。臣聞惟德感神。惟祥祚聖。有欲之而莫致。或不召而自彰。葢所謂天之輔仁。福之先見者也。伏惟開元神武皇帝陛下徇齊敦敏。欽明光宅。三靈以泰。百度惟貞。故感應日聞。珍符歲積。葢祥風者。昭乎號令。抱戴者。表以納忠。嘉禾主於同文。芝草明於敬老。甘露灑神靈之液。醴泉發德澤之滋。草木秀其地靈。羽毛呈其天瑞。其餘山川異氣。器用殊姿。舉而必然。不可勝紀。斯並元天幽贊。黃靈合德。非大聖不能降其祥。非太平不能當其應。請宣付史官。傳於後代。¶ 

** 請封嵩華二岳表¶ 
:PROPERTIES:
:TITID: QTWTIT06191
:PERSID: QTWAUT0482
:END:

臣聞封巒之運。王者告成。當休明而闕典。乃臣子之深過。伏惟開元神武皇帝陛下受命繼天。應期光宅。垂慶雲而覆露。暢和氣以生成。物荷深仁。時惟天道。文明之化洽矣。穆清之風被矣。淳源既泳。福應咸臻。盈於天壤。昭於方策。葢非愚下所能頌美。且天之在上。日監在茲。嘉大聖之神功。降元符以表德。恭伸昭報。祗事升中。古昔大猷。孰先茲道。臣等覩休徵以上請。陛下崇謙讓以固辭。事恐勞人。抑其勤願。德音所逮。自古未聞。昔虞巡四嶽。周在一歲。書稱¶ 
<pb:NFKB_QTW_p0279-14a>
其美。不以為煩。寧彼華嵩。皆列近甸。復茲豐稔。又倍他年。歲熟則餘糧。地近則易給。況費務葢寡。咸有司存。儲峙無多。豈煩黎庶。吏當首路。以望屬車。陛下往封泰山。不祕玉牒。嚴禋上帝。本為蒼生。今其如何。而闕斯禮。伏願發揮盛事。差擇元辰。先撿玉於嵩山。次泥金於華嶽。天休既荅。人望見從。上下交歡。生靈幸甚。臣等昧死。敢此竭誠。理在至公。祈於俯遂。無任悃款之至。謹詣朝堂陳情以聞。¶ 

** 謝移家廟疏¶ 
:PROPERTIES:
:TITID: QTWTIT06192
:PERSID: QTWAUT0482
:END:

臣嵩言。昨日大將軍高力士奉口宣。俯令存問。以臣私廟逼近曲江。人物喧雜。非安神之所。許臣移轉。更就幽閑。又憐臣田園。知無手力。擬令將作。與臣營造。伏蒙殊渥。感對交深。臣叨沐朝榮。獲崇私廟。禮尊祖考。粗奉烝嘗。而地接勝游。城連禁御。伏以神道靜謐。久議移遷。豈謂理會事宜。天從人願。聖情下逮。元獎曲成。遂使澤及幽明。慶沾存歿。邱山易負。恩惠難勝。今日巳令下手移拆訖。所令官作。豈敢當之。臣為衰老。自拙將攝。十數日來。加風氣發動。猶尚虛惙。未堪拜伏。不獲詣闕奉謝。¶ 

* 裴漼¶ 
:PROPERTIES:
:PERSID: QTWAUT0483
:END:

<pb:NFKB_QTW_p0279-15a>

漼。絳州聞喜人。初以養不仕。後應大禮舉。累官兵部侍郎。開元中擢吏部尚書。改太子賓客。二十四年卒。年七十餘。贈禮部尚書。諡曰懿。¶ 

** 請封東岳表¶ 
:PROPERTIES:
:TITID: QTWTIT06193
:PERSID: QTWAUT0483
:END:

臣聞道協乾坤。聖人之元德。功存禮樂。王者之能事。故旁徵前載。博考鴻名。躬歷數之期。遇天人之應。莫不發號施令。升中合符。澤浸黎元。以茂聲實者矣。伏維開元神武皇帝陛下握符提象。出震乘圖。英威邁於百王。至德加於四海。梯航接武。畢盡戎夷之獻。耕鑿終歡。不知堯舜之力。惡除氛沴。增日月之光輝。慶襲休榮。雜烟雲之氣色。靈物紹至。休祥沓委。江茅將鄗黍均芳。雙觡與一莖齊烈。固可以稽典訓。設壇場。悉符瑞之美。荅神祇之貺。謙而不發。雖在於聖心。理則難辭。孰違於天意。臣幸遭昌運。謬齒周行。咸申就日之誠。願覩封巒之慶。無任勤懇之至。謹於朝堂奉表陳情以聞。¶ 

** 諫春旱造寺觀疏¶ 
:PROPERTIES:
:TITID: QTWTIT06194
:PERSID: QTWAUT0483
:END:

臣某言。臣謹案禮記春夏月令曰。無聚大衆。無起大役。不可興土功。恐妨農事。若號令乖度。役使不時。則人加疾疫¶ 
<pb:NFKB_QTW_p0279-16a>
之危。國有水旱之變。此五行之必應也。今自春及夏。時雨[:#AS-8FBB:●]期。下人憂心。莫知所出。陛下雖降哀矜之詔。兩都仍有寺觀之作。時旱之應。實此之由。近日已來。雨雖不多。僅得下種。若不勸以農桑。恐棄本者多。故書云。雖有鎡基。不如逢時。言在乎時。不可失也。且春令告期。東作方始。正是丁壯就功之日。而土木方興。臣恐所妨尤多。所益尤少。耕夫蠶妾。饑寒之源。故春秋莊公三十一年冬不雨。五行傳以為是歲三築臺。僖公二十一年夏大旱。五行傳以為時作南門。勞人興役。陛下每以萬方為念。睿旨殷勤。安國濟人。防微慮遠。伏願陛下下明制。發德音。順天時。副人望。兩京公私營造及諸和市木石等。並請且停。則蒼生幸甚。若農業失時。戶口流散。縱寺觀營構。豈救黎元饑寒之弊哉。¶ 

** 先師卜商字子夏贊¶ 
:PROPERTIES:
:TITID: QTWTIT06195
:PERSID: QTWAUT0483
:END:

孔門好學。文章粲然。言詩屬傳。師聖齊賢。德不踰法。人何怨天。見疑夫子。離㣥久焉。¶ 

** 少林寺碑¶ 
:PROPERTIES:
:TITID: QTWTIT06196
:PERSID: QTWAUT0483
:END:

原夫星垂梵界。聖緣開萬化之先。日照王宮。神跡蘊三靈之始。包至虛以見世。象教久傳於曠劫。籠㣥有以示凡。法¶ 
<pb:NFKB_QTW_p0279-17a>
身初應於中古。見神通之力。廣拔苦因。開智惠之門。深明樂界。鶴林變色。觀其戀慕之心。鴈塔開扉。通其瞻仰之路。少林寺者。後魏孝文之所立也。東京近甸。太室西偏。正氣居六合之中。清都控九州之會。緱山北峙。亘宛洛之天門。潁水南流。連荊河之雲澤。信帝畿之靈境。陽刧之福地。沙門跋陀者。天竺人也。空心元粹。惠性淹遠。傳不二法門。有甚深道業。緬自西域。來遊國都。孝文屈黃屋之尊。申緇林之敬。太和中。詔有司於此寺處之。淨供法衣。取給公府。法師廼於寺西臺造舍利塔。塔後造翻經堂。香水成塗。金繩為約。苦心精力。俾夜作晝。多寶金身之地。不日就工。如來金口之說。連雲可庇。西緣長㵎。夾松柏之蕭森。北拒深崖。覆筠篁之冥密。烟花濃靄。暝下天香。泉籟清音。曉傳空樂。跋陁息心茲地。樂靜安居。感而遂通。境來斯證。寤寐之際。若有神人致石磬一。長四尺。規制自然。聲律咸具。得之河曲。空聞漢使之談。浮於泗濱。徒入夏王之貢。管絃風夜。合清響於中天。鐘梵霜晨。諧妙音於上劫。時有三藏法師勒[:#AS-8FD1:⿰冄⻏]翻譯經論。遊集剎土。稠禪師探求正法。住持塔廟。虬箭不居。光塵易遠。虹梁所指。象設猶存。周武帝建德中。納元¶ 
<pb:NFKB_QTW_p0279-18a>
嵩之說。斷佛老之教。率土伽藍。咸從廢毀。明皇帝繼明正位。追崇景福。大象中。初復佛像及天尊像。廼於兩京各立一寺。因孝思所置。以陟岵為名。其洛中陟岵。即此寺也。隋高祖受禪。正朔既改。徽號已殊。惟此寺名。特令仍舊。開皇中有詔。二教初興。四方普洽。山林學徒。皈依者衆。其柏谷屯地一百頃。宜賜少林寺。大業之末。九服分崩。㣥盜攻剽。無限真俗。此寺為山賊所劫。僧徒拒之。賊遂縱火焚塔院。院中衆宇。倏焉同滅。瞻言靈塔。巍然獨存。天龍保持。山祇福護。神力所及。昔未曾有。寺西北五十里有柏谷墅。㣥峯合沓。深谷逶迤。複磴緣雲。俯窺龍界。高頂拂日。傍臨鳥道。居晉成塢。在齊為郡。王充僭號。署曰轅州。乘其地險。以立烽戍。擁兵洛邑。將圖梵宮。皇唐應五運之休期。受千齡之景命。掃長蛇薦食之患。拯生人塗炭之災。太宗文皇帝龍躍太原。軍次廣武。大開幕府。躬踐戎行。僧志操惠瑒曇宗等。審靈睠之所往。辨謳歌之有屬。率衆以拒偽師。抗表以明大順。執充姪仁則以歸本朝。太宗嘉其義烈。頻降璽書宣慰。既奉優教。兼承寵錫。賜地卌頃。水碾一具。即柏谷莊是也。迨海㝢既平。憲章云始。偽主寺觀。盡令廢除。僧善護¶ 
<pb:NFKB_QTW_p0279-19a>
洞曉二門。遠該三行。詣闕進表。特蒙置立。武德中。寺有白雀見。貞觀中。明禪師造重塔之辰。白雀復示見。璿圖肇啟。初欲呈祥。寶殿纔興。遽聞相賀。高宗天皇大帝光紹鴻業。欽明至理。嘗因豫遊。每延聖教。咸亨中。乘輿戾止。御飛白書題金字波若碑。留旛像及施物。永淳中。御札又飛白書一飛字題寺壁。雲開顧鶴。電轉游龍。神草競秀於椒塗。雲泉迥飛於錦石。雕甍增耀。若綴春葩。金疊分輝。似懸秋露。天皇升遐。則天大聖皇后為先聖造功德。垂拱中。有冬竹抽筍。塔院後復有籐生。證聖中。中使送錢於籐生處。修理陛階。寺上方普光堂功德。隨日修造。自爾飛鳥。莫敢翔集。此寺跋陁疏置。業造神微。皇家尊崇。事光幽祕。珍符薦臻於動植。靈應亟發於庭除。累聖屬心。每頒渥澤。王言宸翰。既疊映於雞峯。寶象珠幡。亦交馳於龍壑。皇上睿圖廣運。神用多能。藉明臺之化清。繹天池之墨妙。以此寺有先聖締搆之跡。御書碑額七字。十一年冬。爰降恩旨。付一行師賜少林寺鐫勒。梵天宮殿。縣日月之光華。佛地園林。動烟雲之氣色。漢元魏武。徒衒奇於篆素。鍾繇蔡邕。虛致美於緗。日者明勅。令天下寺觀田莊。一切括責。皇上以此。寺¶ 
<pb:NFKB_QTW_p0279-20a>
地及碾。先聖光賜。多歷年所。襟帶名山。廷袤靈跡。㣥仙是宅。邁羅閱之金峯。上德居之。掩育王之石室。特還寺衆。不入官收。曾是國土崇絕。天人歸仰。固以名冠諸境。禮殊恒剎矣。高僧跋陁明三藏心禪諸門弟子惠光道房稠禪師等。精勤梵行。克傳勝業。惠光弟子僧達曇隱法上法師等十大德。亦號十英。復有達摩禪師。深入惠門。津梁是寄。弟子惠可禪師等。元悟法寶。嘗託茲山。周大象中。寺初復。選沙門中德業灼然者。置菩薩僧一百廿人。惠遠法師洪遵律師即其數也。皇唐貞觀之後。有明遵慈雲元素智勤律師。虛求一義。洞真諦之源。復有大師諱法如。為定門之首。傳燈妙理。弟子惠超。妙思奇拔。遠契元蹤。文翰煥然。宗途易曉。景龍中。勅中岳少林寺置大德十人。數內有缺。寺中抽補。人不外假。座無虛授。澄什聯華。林遠接武。星霜殆周於二紀。蘭菊每芳於十步。上座寺主都維[:#AS-8FD1:⿰冄⻏]等。牢籠法藏。遊息禪林。德鎣神珠。戒成甘露。海內靈岳。莫如嵩山。山中道場。茲為勝殿。二室迴合。八谷潺湲。地匝貝花。門連石柱。妙樓香閣。俯映喬林。金剎寶鈴。下搖清漢。法界之幽贊如彼。皇家之福應如此。天長地久。不傳忉利之宮。劫盡塵微。¶ 

<pb:NFKB_QTW_p0279-21a>

孰記鐵圍之會。精求貞石。博訪良工。將因墨客之詞。或頌金仙之德。聿宣了義。遠喻真空。其詞曰。¶ 

恒沙國土。微塵品類。妄見飛奔。正心蘊櫃。昏途莫曉。淨根將墜。樂於葢纏。若安夢寐。烝哉大聖。降跡閻浮。潛迴寶軸。廣運慈舟。實無滅度。示有降柔。紺宮西闢。白馬東流。迷因慢生。悟為信起。玉剎斯建。寶山載峙。花臺竹林。清泉妙水。靜惟真相。湛然攸止。巖巖嵩嶺。河洛巨鎮。下屬九溪。上干千仞。天磴重阻。仙都清竣。式創招提。是資誘進。婉彼上德。載誕耆闍。傳業西土。演教中華。孝文申敬。恩賜仍加。經營宴室。迥出雲霞。中岳北阯。嵩山西麓。斜界玉池。洞開柏谷。紆餘崗澗。連延水木。鬱起旃檀。云誰卜築。吾師苦行。清修道場。勵精像宇。專力經堂。金界繩直。椒塗水香。散花有地。棲禪得方。解空應真。默識開士。乘盃遊集。振錫戾止。翻譯幽偈。發揮妙理。仙磬感靈。神雀降祉。運交土木。代歷周隋。劫火遞起。魔風競吹。法身咸翳。淨國同隳。或聞興復。詎振奔離。神堯應期。撥亂反正。皇矣覺力。大宏福慶。式遏醜徒。聿扶神聖。屢降恩旨。兼敷錫命。高宗時豫。先后卜征。亟迴雕輦。屢倚虹旌。巖題玉札。地振金聲。珍符薦至。在物斯呈。¶ 

<pb:NFKB_QTW_p0279-22a>

我皇龍興。有典咸秩。懿茲上界。式諸神筆。雲搖大圍。鑾迴少室。草垂仙露。林昇佛日。護持八正。每候能仁。跋陁降德。稠公有鄰。厥後真侶。更傳了因。辨才高行。無替清塵。倬焉梵衆。代有明哲。今我諸公。蘊彼禪悅。芳越蘅杜。淨踰冰雪。遠締津梁。無非苦節。潁上靈岳。山閒寶殿。秀出梵天。孤標神縣。芥城可竭。桑田有變。貞石永刊。靈花常遍。¶ 

