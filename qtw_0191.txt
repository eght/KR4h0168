#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0190-20a> 
#+PROPERTY: JUAN 0191
欽定全唐文卷一百九十一¶ 

<pb:NFKB_QTW_p0191-01a>
　楊炯(二)¶ 

** 登秘書省閣詩序¶ 
:PROPERTIES:
:TITID: QTWTIT04772
:PERSID: QTWAUT0267
:END:

若夫麒麟鳳凰之署。三臺四部之經。周王㣥玉之山。漢帝蓬萊之室。觀星文而考南北。大象入於璣衡。披帝冊而質龍神。負圖出於河洛。司先王之載籍。掌制書之典謨。劉向沈研揚雄寂寞之士。於茲翰墨。馬融該博傅毅文章之才。此焉游處。莫不出言斯善。有道可尊。黼黻其德行。珪璋其事業。心同匪石。達人千載之交。手握靈珠。文士一都之會。陶泓寡務。油素多閒。命蘭芷之君子。坐芸香之秘閣。徒觀其重欄四絕。閣道三休。紅梁紫柱。金鋪玉磶。平看日月。唐都之物候可知。坐望山川。裴秀之輿圖在即。虹蜺為之回帶。寒暑由其隔。豈直崑崙十二。瀛海千尋。西州有百尺之樓。東國有千秋之觀。於時五行金王。八月秋分。風生閶闔之門。日在中衡之道。煙雲悽慘。白露下而四郊空。林野蒼茫。青天高而九州迥。登山臨水。無非宋玉之詞。高閣連雲。有似安仁之興。列芳饌。命雕觴。扼腕抵掌。劇談戲笑。假使神仙可得。自蔑松喬。富貴在天。終輕許史。閒之以博奕。¶ 

<pb:NFKB_QTW_p0191-02a>

申之以詠歌。陶陶然樂在其中矣。登高而賦。㣥公陳力於大夫。聞善若驚。下走自強於元晏。輕為序引。綴在辭章。¶ 

** 崇文館宴集詩序¶ 
:PROPERTIES:
:TITID: QTWTIT04773
:PERSID: QTWAUT0267
:END:

天下之器也神。立貳者所以經其化。聖人之寶也大。建儲者所以贊其庸。易所謂照於四方。禮所謂貞於萬國。皇家以中樞北極。清都有天子之宮。儲后以大火前星。蒼震有乾男之位。因心也孝。常問安於寢門。行已也恭。每不絕於馳道。有父子君臣之道焉。有夏干冬羽之事焉。於是發德音。降明詔。封紫泥於璽禁。傳墨令於銀書。齒於成均。所以明其長幼。通於博望。所以昭其賓客。東方曼倩之文史。即預禖祠。[:#AS-88EC:⿱丿⿵冂土 ;角]里先生之羽翼。仍參獻壽。為賓者四友。等黃龍之才。論奏者八人。同赤烏之下士。莫不搢紳舊德。縫掖名儒。衣簪拜高闕之門。驂駕陪直城之路。琢磨其道。玉質而金相。黼黻其詞。雲蒸而電激。琴書暇景。風月名辰。周旋揖讓。觀禮儀之溢目。合異離堅。聞辨論之盈耳。八珍芳饌。寒溫取適於四時。一獻雕觴。賓主交懽於百拜。爾其青垣繚繞。丹禁逶迤。魚鑰則環鎖晨開。雀窗則銅樓旦闢。周廬綺合。廨署星分。左輔右弻之宮。此焉攸集。先馬後車之任。¶ 

<pb:NFKB_QTW_p0191-03a>

於是乎在。顧循庸菲。濫沐恩榮。屬多士之後塵。預㣥公之末坐。聽笙竽於北里。退思齊國之音。覿[:#AS-9061:⿰王褱]寶於東山。自恥燕臺之石。千年有屬。咸蹈舞於時康。四坐勿喧。請謳歌於帝力。小子狂簡。題其弁云。¶ 

** 李舍人山亭詩序¶ 
:PROPERTIES:
:TITID: QTWTIT04774
:PERSID: QTWAUT0267
:END:

永嘉有高陽公山亭者。今為李舍人別墅也。廊宇重複。樓臺左右。煙霞棲梁棟之間。竹樹在汀洲之外。龜山對出。背東武而飛來。鶴阜相臨。向東吳而不進。青溪數曲。赤巖千丈。寥廓兮惚恍。似蓬嶺之難行。深邃兮眇然。若桃源之失路。信可謂赤縣幽棲。黃圖勝景。從來八子。闢高陽之邑居。今日四郊。逢舍人之置驛。故知樊家失業。遂作庾公之園。習氏不游。終成濮陰之地。其人也。凝脂點漆。瓊樹瑤林。學富文史。言成準的。葭莩為漢帝之親。凡蔣是周公之裔。田孟嘗之待客。照飯無疑。孔文舉之邀懽。樽中自溢。三冬事隙。五日歸休。奏金石而滿堂。召琳琅而觸目。心焉而醉。德焉而飽。大隱朝巿。本無車馬之喧。不出戶庭。坐得雲霄之致。於是乎百年無幾。萬事徒勞。唯談笑可以遣平生。唯文詞可以陳心賞。既因良會。咸請賦詩。雖向之所歡。已為陳¶ 
<pb:NFKB_QTW_p0191-04a>
迹。俾千載之下。感於斯文。¶ 

** 送徐錄事詩序¶ 
:PROPERTIES:
:TITID: QTWTIT04775
:PERSID: QTWAUT0267
:END:

徐學士風流蒨蒨。容貌堂堂。汝南則顏子更生。洛陽則神人重出。書有萬。覽之者實符於鄭元。州有九。游之者頗類於班固。懷岐嶓之舊迹。相江漢之遺風。粵在於永淳元年。孟夏四月。始以內率府錄事出攝蒼溪縣主簿。同彼漆園之莊周。聊居賤職。異乎安平之梁竦。不憚勞人。騑驂而欲行。紛紜而戒道。是日也。鶴鳴於野。龍昇於天。詩成流火之文。易占清風之卦。聖主以協時同律。義在於省方。皇儲以守器承祧。任隆於監國。留臺務靜。博望時閒。於是久敬之善交。平生之故友。臨御溝而帳飲。就離亭而出宿。居成別易。坐覺悲來。平原二客。追子高而已遠。河上諸公。餞林宗而有慕。兩鄉風月。萬里江山。修路為下泣之思。長天非寄愁之所。何以處我。戒之必軾。何以贈行。上路不拜。孫子荊傾國之送。豈若是乎。潘安仁金谷之篇。盡於斯矣。¶ 

** 送并州旻上人詩序¶ 
:PROPERTIES:
:TITID: QTWTIT04776
:PERSID: QTWAUT0267
:END:

三元日月。不能改弦望之期。四序炎涼。不能移變通之運。况乎人生天地。嶽鎮東西。良時美景。始雲蒸而電激。臨水¶ 
<pb:NFKB_QTW_p0191-05a>
登山。忽風流而雨散。道之常也。復何言哉。旻上人天骨多奇。神情獨王。法門梁棟。豈非龍象之雄。晉國英靈。即是河汾之寶。道尊德貴。所以名稱並聞。盡性窮神。所以身心不動。徧觀天下。暫游城闕。劉真長之遠致。雅契高風。習鑿齒之宏才。深期上德。芝蘭一面。暫悅新知。垂棘連城。將游舊府。雞山法衆。餞行於素滻之濱。麟閣良朋。祖送於青門之外。是日也。河山雨氣。原野秋陰。風烟淒而禁籞寒。草木落而城隍晚。雲中振錫。有如鴻鵠之飛。水上乘杯。更似神仙之別。左右為之魂動。金石由其色變。恒山岱岳。看寶鼎於風雲。帝里神州。對長安於白日。兩鄉綿邈。何當惠遠之游。千里相思。空有關山之望。㣥賢僉議。咸可賦詩。題其爵里。編之簡牘。¶ 

** 晦日藥園詩序¶ 
:PROPERTIES:
:TITID: QTWTIT04777
:PERSID: QTWAUT0267
:END:

天下皆知禮之為貴。用周旋揖讓之儀。天下皆知樂之為盛。節金石絲簧之變。是則忠信之薄。飾容貌於矜莊。風俗之微。陶性靈於歌舞。殊不知達人君子。遺形骸於得喪之機。心照神交。混榮辱於是非之境。非若諸公者。大夫之相知也。以為煙霞可賞。歲月難留。遂欲極千載之交歡。窮百¶ 
<pb:NFKB_QTW_p0191-06a>
年之樂事。莫不如珪如璋。令聞令望。濟濟鏘鏘。同會於文場者也。於時丁丑之年。孟春之晦。歲陰入於星紀。斗柄臨於析木。衣冠雜沓。出城闕而盤游。車馬駢闐。俯河演而帳飲。乃有神州福地。上藥中園。左太沖所云當衢向術。潘安仁以為面郊後巿。九莖仙草。搖八卦之祥風。四照靈葩。泫三危之寶露。豈直帝神農旋赤鞭而驅毒。崔文子擁朱幡以救人。山圖採之而得道。姮娥竊之而奔月。若斯而已哉。加以回溪潄石。茂林脩竹。澹風日之逶迤。妙山泉之體勢。然後搴杜若。藉芝蘭。高論參元。飛觸舉白。凡我良友。同聲相應。心冥寵辱。推富貴於皇天。事一窮通。任運隨於大命。若使適情知足。則玉帛子女為伐性之源。達變通機。則尊官厚祿非保全之地。所以列坐羲皇之代。安歌帝堯之力。陽光稍晚。高興未闌。請諸文會之游。共紀當年之事。凡厥衆作。列之於後。¶ 

** 㣥官尋楊隱居詩序¶ 
:PROPERTIES:
:TITID: QTWTIT04778
:PERSID: QTWAUT0267
:END:

若夫太華千仞。長河萬里。則吾土之山澤。壯於域中。西漢十輪。東京四代。則吾宗之人物。盛於天下。乃有渾金璞玉。鳳戢龍蟠。方圓作其輿葢。日月為其扃牖。天光下燭。懸少¶ 
<pb:NFKB_QTW_p0191-07a>
微之一星。地氣上騰。發大雲之五色。以不貪為寶。均珠玉以咳唾。以無事為貴。比旂常於糞土。諸侯不敢以交遊相得。三府不敢以辟命相期。與夫形在江海。心游魏闕。跡混朝巿。名為大隱。可得同年而語哉。天子巡於下都。望於中嶽。軒皇駐蹕。將尋大隗之居。堯帝省方。終全潁陽之節。㣥賢以公私有暇。休沐多閒。忽乎將行。指林壑而非遠。莞爾而笑。覽煙霞而在矚。登坱圠。踐莓苔。阮籍之見蘇門。止聞鸞嘯。盧敖之逢高士。詎識鳶肩。憶桑海而無時。問桃源之易失。寒山四絕。煙霧蒼蒼。古樹千年。藤蘿漠漠。誅茅作室。掛席為門。石隱磷而環階。水潺湲而匝砌。乃相與[:#AS-9AF5:⿱亠⿹勹方]求勝境。遍窺靈跡。論其八洞。實惟明月之宮。相其五山。即是交風之地。仙臺可望。石室猶存。極人生之勝踐。得林野之奇趣。浮杯若聖。巳蔑松喬。清論凝神。坐驚河漢。游仙可致。無勞郭璞之言。招隱成文。敢嗣劉安之作。¶ 

** 宴皇甫兵曹宅詩序¶ 
:PROPERTIES:
:TITID: QTWTIT04779
:PERSID: QTWAUT0267
:END:

皇甫君冠冕於安定。李校書羽儀於隴西。岑正字明目於漢南。石宮坊抵掌於河朔。高侯邦之司直。下走齊之濫吹。若夫風雲龍虎。水火陰陽。隔千里而應之。莫不潛契於同¶ 
<pb:NFKB_QTW_p0191-08a>
聲矣。聖明千載。區宇一家。掩八紘以得之。莫不高會於中京矣。是日也。河圖適至。海鯨初死。五嶽四瀆。漢皇帝崇其望祀。一日三朝。周天子展其莊敬。君臣慶色。朝野歡心。元宴先生開甲第而留賓。二三君子赴龍門而廣讌。陰雲已墨。肅氣彌高。霜寒萬里之園。冰納千金之水。面郊後市。即為潘岳之居。累代通家。咸言李膺之客。百年何計。相知在於我心。四海何求。為樂止於名教。抽毫進牘。皆請賦詩。日暮途遠。聊裁序引。¶ 

** 送東海孫尉詩序¶ 
:PROPERTIES:
:TITID: QTWTIT04780
:PERSID: QTWAUT0267
:END:

東川孫尉。文章動俗。符彩射人。官裁下士。宣大夫之三德。運偶上皇。作東南之一尉。庸才擾擾。流俗喧喧。談遠近為等差。敘中外為優劣。殊不知三元合朔。九州同軌。蓬瀛可訪。還疑上苑之中。日月不占。更似靈臺之下。彼其之子。未為後時。凡我友朋。無勞疑別。徒以士之相見。人之相知。必欲軒葢逢迎。朝游夕處。亦常煙波阻絕。風流雨散。去矣孫侯。遠離隔矣。但當晨看旅鴈。君逢繫帛之書。夕望牽牛。余候乘槎之客。未能免俗。何莫賦詩。綴集衆篇。列之如左。¶ 

** 宴族人楊八宅序¶ 
:PROPERTIES:
:TITID: QTWTIT04781
:PERSID: QTWAUT0267
:END:

<pb:NFKB_QTW_p0191-09a>

僕聞八音繁會。合其德者宮商。萬壑沸騰。殊其流者涇渭。方以類聚。物以㣥分。出言斯應。則四海之內可以為兄弟。吾道不行。則同舟之人可以成胡越。夫俗徒擾擾。天下喧喧。風雲竭而交道衰。勢利行而小人長。固知深期罕遇。所以縱傾葢之談。高契難并。所以泣相知之晚。道之行也。獨在茲乎。楊八官金木精靈。山河粹氣。一門九龍之紱冕。四代五公之緒秩。天資學業。口談夫子之文。日用溫良。身佩先王之德。獨遊山水。高步煙霞。諸侯聞之而願交。三公禮之而爭辟。暫同流俗。薄遊朝市。人倫賞鑑。同推郭泰之名。好事相趨。畢詣揚雄之宅。爾其年光六合。草色三春。膏雨零於山原。和風滿於城闕。遙遙別館。花開玉樹之宮。望望八川。苔發橫溪之水。當此時也。披雲霧。傲松喬。坐忘樽酒之間。戰勝形骸之外。雕蟲壯思。則符彩驚人。非馬高談。則鏗鏘滿聽。亹亹然信天下之奇賞。陶陶然誠域中之樂事。若使陳雷可作。攝齊於廊廡之間。管鮑再生。擁篲於高門之外。蓋因文會。共記良遊。人賦一言。同裁四韻。¶ 

** 王勃集序¶ 
:PROPERTIES:
:TITID: QTWTIT04782
:PERSID: QTWAUT0267
:END:

大矣哉。文之時義也。有天文焉。察時以觀其變。有人文焉。¶ 

<pb:NFKB_QTW_p0191-10a>

立言以重其範。歷年滋久。遞為文質。應運以發其明。因人以通其粹。仲尼既沒。游夏光洙泗之風。屈平自沈。唐宋宏汨羅之跡。文儒於焉異術。詞賦所以殊源。逮秦氏燔書。斯文天喪。漢皇改運。此道不還。賈馬蔚興。已虧於雅頌。曹王傑起。更失於風騷。僶俛大猷。未忝前載。洎乎潘陸奮發。孫許相因。繼之以顏謝。申之以江鮑。梁魏㣥材。周隋衆制。或苟求蟲篆。未盡力於邱墳。或獨徇波瀾。不尋源於禮樂。會時沿革。循古抑揚。多守律以自全。罕非常而制物。其有飛馳倏忽。倜儻紛綸。鼓動包四海之名。變化成一家之體。蹈前賢之未識。探先聖之不言。經籍為心。得王何於逸契。風雲入思。叶張左於神交。故能使六合殊材。並推心於意匠。八方好事。咸受氣於文樞。出軌躅而驤首。馳光芒而動俗。非君之博物。孰能致於此乎。君諱勃。字子安。太原祁人也。其先出自有周。濬啟文明之裔。隱乎炎漢。宏宣高尚之風。晉室南遷。家聲布於淮海。宋臣北徙。門德勝於河汾。宏材繼出。達人間峙。祖父通。隋秀才高第。蜀郡司戶書佐蜀王侍讀。大業末。退講藝於龍門。其卒也。門人諡之曰文中子。聞風睹奧。起予道唯。揣摩三古。開闡八風。始擯落於鄒韓。¶ 

<pb:NFKB_QTW_p0191-11a>

終激揚於荀孟。父福畤。歷任太常博士雍州司功交阯六合二縣令。為齊州長史。抑惟邦彥。是曰人宗。絕六藝以成能。兼百行而為德。司馬談之晚歲。思宏授史之功。揚子雲之暮年。遂起參元之歎。君之生也。舍章是託。神何由降。星辰奇偉之精。明何由出。家國賢才之運。性非外獎。智乃自然。孝本乎未名。人應乎初識。器業之敏。先乎就傅。九歲讀顏氏漢書。撰指瑕十卷。十歲包綜六經。成乎朞月。懸然天得。自符音訓。時師百年之學。旬日兼之。昔人千載之機。立談可見。居難則易。在塞咸通。於術無所滯。於詞無所假。幼有鈞衡之略。獨負舟航之用。年十有四。時譽斯歸。太常伯劉公巡行風俗。見而異之曰。此神童也。因加表薦。對策高第。拜為朝散郎。沛王之初建國也。博選奇士。徵為侍讀。奉教撰平臺鈔略十篇。書就。賜帛五十匹。先鳴楚館。孤峙齊宮。乘忌側目。應劉失步。臨秀不容。尋反初服。遠遊江漢。登降岷峨。觀精氣之會昌。翫靈奇之肸蠁。考文章之跡。徵造作之程。神機若助。日新其業。西南洪筆。咸出其詞。每有一文。海內驚瞻。所製九隴縣孔子廟堂碑文。宏偉絕人。稀代為寶。正平之作。不能奪也。咸亨之初。乃參時選。三府交辟。¶ 

<pb:NFKB_QTW_p0191-12a>

遇疾辭焉。友人陸季。友時為虢州司法。盛稱宏農藥物。迺求補虢州參軍。坐免歲餘。尋復舊職。棄官沈跡。就養於交阯焉。長卿坐廢於時。君山不合於朝。豈無媒也。其惟命乎。富貴比於浮雲。光陰踰於尺璧。著撰之志。自此居多。觀覽舊章。翾翔㣥藝。隨方滲漉。於何不盡。在乎詞翰。倍所用心。嘗以龍朔初載。文場變體。爭搆纖微。競為雕刻。糅之金玉龍鳳。亂之朱紫青黃。影帶以徇其功。假對以稱其美。骨氣都盡。剛健不聞。思革其弊。用光志業。薛令公朝右文宗。託末契而推一變。盧照鄰人間才傑。覽清規而輟九攻。知音與之矣。知已從之矣。於是鼓舞其心。發洩其用。八紘馳騁於思緒。萬代出沒於毫端。契將往而必融。防未來而先制。動搖文律。宮商有奔命之勞。沃蕩詞源。河海無息肩之地。以茲偉鑒。取其雄伯。壯而不虛。剛而能潤。雕而不碎。按而彌堅。大則用之以時。小則施之有序。徒縱橫以取勢。非鼓怒以為資。長風一振。衆萌自偃。遂使繁綜淺術。無藩籬之固。紛繪小才。失金湯之險。積年綺碎。一朝清廓。翰苑豁如。詞林增峻。反諸宏博。君之力焉。矯枉過正。文之權也。後進之士。翕然景慕。久倦樊籠。咸思自釋。近則面受而心服。遠¶ 
<pb:NFKB_QTW_p0191-13a>
則言發而響應。教之者逾於激電。傳之者速於置郵。得其片言。而忽焉高視。假其一氣。則邈矣孤騫。竊形骸者。既昭發於樞機。吸精微者。亦潛附於聲律。雖雅才之變例。誠壯思之雄宗也。妙異之徒。別為縱誕。專求怪說。爭發大言。乾坤日月張其文。山河鬼神走其思。長句以增其滯。客氣以廣其靈。已逾江南之風。漸成河朔之制。謬稱相述。罕識其源。扣純粹之精機。未投足而先逝。覽奔放之偏節。已滯心而忘返。迺相循於跼步。豈見習於通方。信譎不同。非墨翟之過。重增其放。豈莊周之失。唱高罕屬。既知之矣。以文罪我。其可得乎。君以為摛藻雕章。研幾之餘事。知來藏往。探賾之所宗。隨時以發。其唯應便。稽古以成。其殆察微。循紫宮於北門。幽求聖律。訪元扈於都洛。響像天人。每覽韋編。思宏大易。周流窮乎八索。變動該乎四營。為之發揮。以成注解。嘗因夜夢。有稱孔夫子而謂之曰。易有太極。子其勉之。寤而循環。思過半矣。於是窮蓍蔡以像告。考爻彖以情言。既乘理而得元。亦研精而徇道。虞仲翔之盡思。徒見三爻。韓康伯之成功。僅踰兩繫。君之所注。見光前古。與夫發天地之祕藏。知鬼神之情狀者。合其心矣。君又以幽贊神¶ 
<pb:NFKB_QTW_p0191-14a>
明。非杼軸於人事。經營訓導。迺優游於聖作。於是編次論語。各以㣥分。窮源造極。為之古訓。仰貫一以知歸。希體二而致遠。為言式序。大義昭然。文中子之居龍門也。睹隋室之將散。知吾道之未行。循歎鳳之遠圖。宗獲麟之遺制。裁成大典。以贊孔門。討論漢魏。迄於晉代。刪其詔命。為百篇以續書。甄正樂府。取其雅奧。為三百篇以續詩。又自晉太始元年。至隋開皇九年平陳之歲。褎貶行事。述元經以法春秋。門人薛收竊慕。同為元經之傳。未就而歿。君思崇祖德。光宣奧義。續薛氏之遺傳。制詩書之衆序。包舉藝文。克融前烈。陳㣥稟太邱之訓。時不逮焉。孔伋傳司寇之文。彼何功矣。詩書之序。並冠於篇。元經之傳。未終其業。命不與我。有涯先謝。春秋二十八。皇唐上元三年秋八月。不改其樂。顏氏斯殂。養空而浮。賈生終逝。嗚呼。天道何哉。所注周易。窮乎晉卦。又注黃帝八十一難。幸就其功。撰合論十篇。見行於代。君平生屬文。歲時不倦。綴其存者。纔數百篇。嗟乎促齡。材氣未盡。歿而不朽。君子貴焉。兄勔及勮。磊落詞韻。鏗鍧風骨。皆九變之雄律也。弟助及勛。總括前藻。網羅㣥思。亦一時之健筆焉。友愛之至。人倫所及。永言存歿。何¶ 
<pb:NFKB_QTW_p0191-15a>
痛如之。援翰紀文。咸所未忍。蓋以投分相期。非宏詞說。澘然擥涕。究而序之。分為二十卷。具諸篇目。三都盛作。恨不序於生前。七志良書。空撰得於身後。神其不遠。道或存焉。¶ 

** 梓州官僚贊¶ 
:PROPERTIES:
:TITID: QTWTIT04783
:PERSID: QTWAUT0267
:END:

昌西郡縣。廣漢封疆。岐嶓地德。參井天光。作固作鎮。西南一方。設官分職。鵷鷺成行。¶ 

** 　岳州刺史前長史宏農楊諲贊¶ 
:PROPERTIES:
:TITID: qtw-d1e54153
:PERSID: QTWAUT0267
:END:

楊公四代。不渝淳則。學以自新。政惟柔克。自君去矣。南浮澤國。日往月來。吏人思德。¶ 

** 　長史河南秦遊藝贊¶ 
:PROPERTIES:
:TITID: qtw-d1e54158
:PERSID: QTWAUT0267
:END:

州之端右。必得其鄰。始皇之裔。厥姓惟秦。其明察察。其政恂恂。梧桐生矣。君子當仁。¶ 

** 　司馬上柱國隴西李景悟贊¶ 
:PROPERTIES:
:TITID: qtw-d1e54163
:PERSID: QTWAUT0267
:END:

司馬柱國。下成桃李。永安之孫。高平之子。肅肅宗廟。巖巖清峙。士元之才。一日千里。¶ 

** 　朝散大夫行司功參軍事淄川縣公隴西李承業字溝贊¶ 
:PROPERTIES:
:TITID: qtw-d1e54168
:PERSID: QTWAUT0267
:END:

大夫李溝。振振公族。就養承顏。閨門雍穆。莅官行政。人無¶ 
<pb:NFKB_QTW_p0191-16a>
怨讟。貴而不驕。能保其祿。¶ 

** 　司倉參軍事高平獨孤文字大辯贊¶ 
:PROPERTIES:
:TITID: qtw-d1e54177
:PERSID: QTWAUT0267
:END:

大辯若訥。歷官有聲。是司出納。我庾如京。原承道濟。家在高平。祖德勳伐。受氏因生。¶ 

** 　司戶參軍事博陵崔翬贊¶ 
:PROPERTIES:
:TITID: qtw-d1e54182
:PERSID: QTWAUT0267
:END:

博陵崔翬。文儒代有。其德不愆。其言不朽。發揮談論。抑揚琴酒。知微知章。可大可久。¶ 

** 　司軍參軍事濮陽吳思溫字如玉贊¶ 
:PROPERTIES:
:TITID: qtw-d1e54188
:PERSID: QTWAUT0267
:END:

思溫吉士。地藉東吳。功成覆簣。業就編蒲。愛猶冬日。冏若明珠。州中煜煜。此之謂乎。¶ 

** 　司兵參軍隴西李宏贊¶ 
:PROPERTIES:
:TITID: qtw-d1e54193
:PERSID: QTWAUT0267
:END:

李宏門冑。衣冠赫奕。氣蘊風霜。心如鐵石。討論詞翰。沈研載籍。善與人交。歲寒無易。¶ 

** 　司法參軍事河南宇文林裔贊¶ 
:PROPERTIES:
:TITID: qtw-d1e54198
:PERSID: QTWAUT0267
:END:

宇文周後。累代乘軒。樂然後笑。時然後言。用刑勤恤。斷獄平反。高門可待。東海無冤。¶ 

** 　司士參軍瑯琊顏大智贊¶ 
:PROPERTIES:
:TITID: qtw-d1e54203
:PERSID: QTWAUT0267
:END:

顏氏之子。閑閑大智。雅善元談。尤長奕思。不偶流俗。坐忘¶ 
<pb:NFKB_QTW_p0191-17a>
人事。同彼少遊。能安下位。¶ 

** 　參軍事太原王令嗣字復贊¶ 
:PROPERTIES:
:TITID: qtw-d1e54212
:PERSID: QTWAUT0267
:END:

參軍王復。真多俗少。琴動遊魚。詞驚夢鳥。仲舉志大。夷吾器小。德義可尊。人之師表。¶ 

** 　參軍事上柱國榮陽鄭懷義贊¶ 
:PROPERTIES:
:TITID: qtw-d1e54217
:PERSID: QTWAUT0267
:END:

懷義倜儻。詼諧取容。幕天席地。何去何從。¶ 

** 　參軍中山張曼伯贊¶ 
:PROPERTIES:
:TITID: qtw-d1e54222
:PERSID: QTWAUT0267
:END:

謙謙曼伯。不踰規矩。節用厚生。保家之主。¶ 

** 　參軍事盧恒慶贊¶ 
:PROPERTIES:
:TITID: qtw-d1e54227
:PERSID: QTWAUT0267
:END:

恒慶有地。參卿述職。多士之林。不扶自直。¶ 

** 　參軍事滎陽鄭令賓字儼贊¶ 
:PROPERTIES:
:TITID: qtw-d1e54232
:PERSID: QTWAUT0267
:END:

令賓茂緒。凝脂點漆。淑慎溫恭。始終貞吉。¶ 

** 　參軍事通化縣男河南賀蘭寡悔贊¶ 
:PROPERTIES:
:TITID: qtw-d1e54237
:PERSID: QTWAUT0267
:END:

猗歟寡悔。開國承家。當歌對酒。屬賓烟霞。¶ 

** 　參軍事扶風馬承慶贊¶ 
:PROPERTIES:
:TITID: qtw-d1e54242
:PERSID: QTWAUT0267
:END:

承慶學稼。食惟人天。載懷充國。遠事屯田。¶ 

** 　博士尚文贊¶ 
:PROPERTIES:
:TITID: qtw-d1e54248
:PERSID: QTWAUT0267
:END:

尚文儒者。優游禮樂。萬頃汪汪。混之不濁。¶ 

<pb:NFKB_QTW_p0191-18a>

** 　錄事呂忠義贊¶ 
:PROPERTIES:
:TITID: qtw-d1e54255
:PERSID: QTWAUT0267
:END:

惟彼忠義。見賢思齊。出言無玷。南容白圭。¶ 

** 　郪縣令扶風竇兢字思謹贊¶ 
:PROPERTIES:
:TITID: qtw-d1e54260
:PERSID: QTWAUT0267
:END:

竇兢為宰。其身自正。極深研幾。窮理盡性。朗如日月。清如水鏡。化若有神。途歌里詠。¶ 

** 　鹽亭縣令南陽鄒思恭字克勤贊¶ 
:PROPERTIES:
:TITID: qtw-d1e54265
:PERSID: QTWAUT0267
:END:

克勤無怠。敬慎有儀。清談振王。妙跡臨池。絃歌百里。君子攸宜。公家之事。知無不為。¶ 

** 　元武縣令孫警融贊¶ 
:PROPERTIES:
:TITID: qtw-d1e54270
:PERSID: QTWAUT0267
:END:

警融好禮。宣風下邑。百姓安居。流[:#AS-FDA1:●]畢集。¶ 

** 　郪縣丞安定梁歆字敬贊¶ 
:PROPERTIES:
:TITID: qtw-d1e54278
:PERSID: QTWAUT0267
:END:

安定梁敬。有文有武。馬繫青絲。弦門白羽。¶ 

** 　射洪縣主簿上柱國斛律澄贊¶ 
:PROPERTIES:
:TITID: qtw-d1e54283
:PERSID: QTWAUT0267
:END:

澄為主簿。操綱振領。直而能溫。寬以濟猛。¶ 

** 　通泉縣丞上柱國于梁客字希嬴贊¶ 
:PROPERTIES:
:TITID: qtw-d1e54288
:PERSID: QTWAUT0267
:END:

希嬴負劒。久事戎韜。功名不立。州縣為勞。¶ 

** 　射洪縣尉康元辯贊¶ 
:PROPERTIES:
:TITID: qtw-d1e54293
:PERSID: QTWAUT0267
:END:

元辯精銳。風生筆端。片言折獄。一尉當官。¶ 

<pb:NFKB_QTW_p0191-19a>

** 　飛烏縣主簿蕭文裕贊¶ 
:PROPERTIES:
:TITID: qtw-d1e54300
:PERSID: QTWAUT0267
:END:

文裕就列。明經擢第。優哉游哉。聊以卒歲。¶ 

** 　飛烏縣尉王思明贊¶ 
:PROPERTIES:
:TITID: qtw-d1e54305
:PERSID: QTWAUT0267
:END:

思明好學。博古知今。友朋千里。風月招尋。¶ 

** 　司法參軍楊炯自贊¶ 
:PROPERTIES:
:TITID: qtw-d1e54311
:PERSID: QTWAUT0267
:END:

吾少也賤。信而好古。遊宦邊城。江山勞苦。歲聿云徂。小人懷土。歸歟歸歟。自衞反魯。¶ 

** 梓州惠(集作慧)義寺重閣銘(并序)¶ 

:PROPERTIES:
:TITID: QTWTIT04784
:PERSID: QTWAUT0267
:END:

大辰之歲。正陽之月。有郪縣宰扶風竇競。字思[:#AS-FBEB:●]¶ 
[:#AS-FBEC:●]月。昭宣令德。光闡化猷。庶政惟和。萬民以理。閑庭不擾。退食自公。遠覽形勢。虔心淨域。乃與禪師釋智海忘言契道。寓目於長平之山。援飛莖。陟峭崿。削成千仞。壁立萬尋。俯觀大地。僅如棗葉。下望須彌。裁同芥子。飛流滴瀝而成響。喬樹璀璨而垂榮。玉堂石室。千門相似。璧殿珠毫。十方皆現。慷慨榱桷之未立。吁嗟棟宇之莫修。不捨有為。取諸大壯。觀夫左龍角。右參旗。前太微。後營室。駢羅列以雜沓。瑟蕭條而清泠。上磊落以晃朗。下泓澄而靉靆。參參差差。森森纚纚。千櫨萬栱。乍合乍離。蒨蒨粲粲。絢絢煥煥。六采五章。或同或¶ 
<pb:NFKB_QTW_p0191-20a>
散。莽如天覆。矗似雲平。金火合舍於垂珠。日月相望於銜璧。璇墀釦砌。平接太階。玉戶金扉。俯臨閶闔。曳紅日。舒丹霞。豐隆為雷。砰鏗訇於軒檻。列缺為電。翕曶霍於庭除。寒暑隔閡於牆垣。虹霓迴帶於廊廡。仰之不極。目炫炫而喪精。登之無階。心皇皇而失度。若士翔九垓之表。仍不逮於上榮。大章窮四海之間。猶未離於前墄。借如梵天之宅。釋帝之宮。兩曜城池。五雲樓觀。輪王所處。純金為說法之堂。諸佛所遊。眾香作經行之地。亦未可同年而語也。夫黃金鏤牓。曾不若四攝之門。青石為牆。曾不若三空之舍。殫百工之力。建七寶之樓。豈徒然哉。良有以也。故如來神力。且觀嚴淨。道師方便。化作一城。事有古而可以質於今。言有大而可以徵於小。是則毗耶四會。俱發道心。險路眾人。咸知寳所。其銘曰。¶ 

長平山兮建重閣。上穹窿兮下磅礡。紛被麗兮駢交錯。嚴色相兮沖寂寞。誰所為兮天匠作。¶ 

** 公獄辯¶ 
:PROPERTIES:
:TITID: QTWTIT04785
:PERSID: QTWAUT0267
:END:

搢紳先生牧於東郡。繩屬吏有公於獄者。某適次於座。乘間諮其所以為公之道。先生曰。吾每窺辭牒。意其曲直。指¶ 
<pb:NFKB_QTW_p0191-21a>
而付之。彼能立具牘。無不了吾意。亦可謂盡其公矣。某居席之末。不敢以非是為決。及退而辯其公。且傳曰。君所謂否。臣獻其可。君所謂可。臣獻其否。是欲彌縫其不至也。及君可亦可。君否亦否。故平仲罪邱據踵君之意。叔向譏樂王鮒從君者也。所以知詢於愚。或有得也。尺先其寸。或有長也。皆庸其涓滴。將助其廣大也。況末世纖狡。內荏外剛。烏有不盡其辭。而能必究其情乎。使居上者得其情。屬踵而詰之。可謂合於理。未足言公也。若居上者異於見。遠於理。亦隨而鞫之。取協於意。所謂明於不法。烏可謂公哉。且不師古之言。非不可為也。為之不能遠。不由禮之事。非不可行也。行之不能久。故君子盡心法古。動必本禮。將遠而不泥。久而不亂也。若乃告諸獄任意以為明。其屬徇已以為公。是使懷倖者有窺進之路。挾邪者有自容之門矣。矧藂棘之內。辛楚備至。何須而不克。而況承執政指其所欲哉。嗚呼。欲人之隨意者。吾見亂其曲直矣。樂人之附已者。吾見汨其善惡矣。而猶伐其治。譽其公。無乃瞽者衒別諸五色乎。¶ 

