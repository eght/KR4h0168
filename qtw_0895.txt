#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0894-21a> 
#+PROPERTY: JUAN 0895
欽定全唐文卷八百九十五¶ 

<pb:NFKB_QTW_p0895-01a>
　羅隱(二)¶ 

** 投鄭尚書啟¶ 
:PROPERTIES:
:TITID: QTWTIT17929
:PERSID: QTWAUT2542
:END:

某啟。某前月某日。輒以所為讒書一通。貢於客次。尚書俯憐羇旅。遽賜霑濡。既受厚恩。則宜前去。然而疆境有牽於感慨。風烟或軫於追思。所以公子亭邊。重噓懦氣。侯嬴關畔。再轉危腸。何昔時有殉義之人。而今日無死恩之士。輒復更彈馮鋏。上指膺門。某也江左孤根。關中滯氣。強學早亡其皮骨。趨時久困於風塵。福星不照於命宮。旅火但焚其生計。徘徊末路。惆悵危途。覽八行之詔書。空仰聖人在上。詠五言之章句。未知遊子何之。興言而幾至銷魂。反袂而自然流涕。尚書蘊稷契皋夔之事業。負卿軻遷固之文章。入則藻鏡冰壺。品量人物。出則油幢瑞節。控御山河。固已藏雷於伺蟄之時。待夢於驅羊之際。苟有一物未登其所。一夫不遂其懷。亦宜上下聰明。旁徨憫惻。儻或王衍之雌黃借潤。仲尼之日月迴光。則其人也。三千里之別離。免為虛滯。十五年之勤苦。永有所歸。發自門闌。百生知感。謹啟。¶ 

<pb:NFKB_QTW_p0895-02a>

** 謝刑部蕭郎中啟¶ 
:PROPERTIES:
:TITID: QTWTIT17930
:PERSID: QTWAUT2542
:END:

某啟。某伏以內揣荒蕪。早乖投獻。近者某官曲傳尊旨。伏蒙郎中賜及卷紙。令寫近詩。捧對優榮。莫知所處。某利非楚鐵。鈍甚燕錐。濩落危根。低摧壯節。藏豹之功夫不至。屠龍之事業愈疎。爰自南國辭耕。東堂奉貢。劍迷船畔。膠在柱間。靡旗而何啻再奔。繞樹而豈惟三匝。所以騷人避熱。不忘吹虀。元客求聞。長憂蓋醬。姑息於輿臺之類。殷勤於閽侍之徒。而猶往往拒關。時時毀櫝。豈謂郎中俯敦吾道。欲堰頹波。不憚客嘲。先從隗始。寓剡籐而下授。指巴句以旁徵。榮異當年。事殊近俗。而况風流漸泯。翰墨難言。別路萬般。中堂千里。雖欲壞虞卿之屩。詎肯動心。哭羊陟之門。何嘗畱意。復安有對紛華而輟玩。叩寂寞以搜遺。因使斯文。亦歸清鑒。揣厚旨而時猶可待。荷殊私而力欲不任。寧惟元晏吟時。空增紙價。兼冀武卿窺後。免逐灰寒。謹啟。¶ 

** 謝屯田金郎中啟¶ 
:PROPERTIES:
:TITID: QTWTIT17931
:PERSID: QTWAUT2542
:END:

某啟。某揣摩不至。蹇剝無圖。爰自畫虎貽譏。掇蜩逞傴。轗軻於風塵之際。流離於灰琯之間。雖瀝膽隳肝。竟將誰訴。而煎皮熬髮。終不自醫。已甘與物浮沈。隨波上下。今月某¶ 
<pb:NFKB_QTW_p0895-03a>
日見某官。伏知郎中玉壺委鑑。金口開譚。謳雲於道士梁間。校籍於真官筆下。欲使餘杭美酒。必醉蔡經。崑嶠仙桃。先霑曼倩。承吉兆而心神駭越。對嘉音而涕泗縱橫。某散拙非才。牽纏失計。通衢十二。惟敝黑貂。故里三千。但勞黃耳。欲索身而莫可。將問路而愈迷。若非郎中暖律旁吹。和風外扇。擢之於枯荄之側。致之於芳英之中。則蝶舞鶯啼。空緘永恨。春來秋去。便過此生。謹啟。¶ 

** 辭宣武鄭尚書啟¶ 
:PROPERTIES:
:TITID: QTWTIT17932
:PERSID: QTWAUT2542
:END:

某啟。某聞鄭司農之東去絳紗。感深吾道。謝記室之西辭朱邸。戀切所知。雖定名之分則殊。而懷德之心不異。其有棲羸樂廄。養病醫門。海鷰辭巢。即摧萍影。林烏繞樹。忽軫蓬心。又安得下棄席於詩人。感崩波於行客。某也風塵下物。天地中材。光逸門寒。無因自進。揚雄口吃。徒欲解嘲。屬者尚書置驛恩寬。敦風志大。孔文舉之干元禮。既忝登門。徐孺子之謁陳蕃。俄蒙下榻。淹延館宇。荏苒春秋。稻粱有異於他人。觴豆時陪於上客。那言此際。遽愴離聲。背重德於邱山。揖紅塵於道路。緬懷今日。杳不勝情。加以貢部傷心。名場落羽。獸因鬬困。羊以多亡。前瞻既倦於吹韲。內顧¶ 
<pb:NFKB_QTW_p0895-04a>
徒悲於求劍。昔也來慚賦雪。謬稱梁苑之游。今則去類乞師。己抱秦庭之哭。倚征輪而悵望。指斷鞭以夷猶。尚書儻或仙客壺中。旁均日月。山公啟裏。別借篇題。無令一葉先秋。遂對滿堂垂泣。捨此丹須九轉。桃指千年。天也何如。時乎不再。謹啟。¶ 

** 謝湖南于常侍啟¶ 
:PROPERTIES:
:TITID: QTWTIT17933
:PERSID: QTWAUT2542
:END:

某啟。某今月十九日。已至界首。迴望旌棨。涕泣不任。某莊櫟麤疎。庾膏昏鈍。不能量力。嘗欲干名。隨貢部以悽惶。將鄰十上。看時人之顏色。豈止一朝。進則刺滅許都。退則歌終漢壘。地雖至廣。人莫相容。憑執爨以無由。假鄰光而不得。常侍獨於此際。降以深仁。奏仇覽之官資。近陳遵之尺牘。福由無妄。榮亦何酬。近者以江表嵗饑。吳中力困。旨甘既闕。晨夕縈懷。常侍不顧人言。將逾事例。給使府畱州之物。代衡陽計嵗之資。俾以東歸。救其栖旅。蔡澤北遊之日。缾甑不存。陸生南返之年。[:#AS-8867:⿳士冖䂞]裝皆滿。聊將自衒。粗可諱窮。但以感切違梁。情深去魯。辭畫㦸而心猶似醉。上孤舟而淚始如流。蓋以非故舊之由緣。無強近之慰薦。只因獎善。便與致身。如某之孤賤者則多。似某之遭逢者則少。以茲¶ 
<pb:NFKB_QTW_p0895-05a>
自誓。安可暫忘。今則尚有迴期。猶寬旅思。石尢風定。橋口浪衰。展片席以高飛。指重湖而直過。地名北渚。長牽楚客之心。水到東吳。敢忘湘江(一作波)之色。謹啟。¶ 

** 謝江都鄭長官啟¶ 
:PROPERTIES:
:TITID: QTWTIT17934
:PERSID: QTWAUT2542
:END:

長官鏤筆才清。探驪價重。因循世態。放蕩宦游。劇譚以雞肋况時。偶對以馬曹當職。而自黃塵北望。翠輦南巡。張掾投(一作抽)簪。雖離齊邸。陶公染翰。本慟晉朝。於半郊半郭之中。有一咏一觴之趣。為謀甚逸。所得何多。芳草遠山。纔供掇拾。晴陽媚景。別受指撝。登臨則光祿寒山。悲歎則雍邱明月。憑何徑隧。達此津涯。某海曲迷聲。壽陵忘步。蛇虛畫足。鵠不中心。將風霜委地之姿。值兵革滔天之日。正平剌滅。屢窘輿臺。叔夜燈殘。頻逢鬼魅。梁苑之舊游永已。鄴都之作者寂然。豈謂長官獨好斯文。仍流散地。牙絃久絕。秦缶增慙。那言吾道陵遲。猶見騷人風骨。牽牛不暇。希驥莫從。輒敢効彼蠅頭。騰於魚網。保持所切。已高黃絹之名。傳寫可知。旋長烏絲之價。謹啟。¶ 

** 陸生東遊序¶ 
:PROPERTIES:
:TITID: QTWTIT17935
:PERSID: QTWAUT2542
:END:

余窮棄長安中二三年。時時於游騁間面人。未嘗決胷臆¶ 
<pb:NFKB_QTW_p0895-06a>
事真。自謂是非顛倒。不復得見其人。一年遇生於靖安里中。相其吐氣出詞。落落有正人風骨。余既急於近已。而生亦以節㮣見多。自是出處游息。不復狎他人矣。雖患難厄窮。毀譽進退得喪。未嘗不同之。有時因事慷慨。發涕泣相感。以為讀書不逢韓吏部。作人不識陽先生。信吾徒之弊也宜矣。後一年。俱以所為道請於有司。既不能以偷妄相梯。又不能挾附相進。果於數百人中。不得吏部侍郎意。由是知余者弔余以色。不知者咥余以聲。媿負彷徨。撲浣無所。既三月。生以故東出鄒魯間。雖下第之緒。與將別之緒相煎。然鄒魯聖人之鄉。亦足以暖生之憔悴。夫聖人羈旅七十國也。以君臣父子道未昭塞天地間。獨栖栖耳。是聖人患乎教不立。而不患乎名不彰。設使其早率一城嘯一旅。則周之一諸侯材具。復安有今日功業乎。生聖人徒也。不當以聖人道為利家染後。狹其所歸。且為余整衣冠拜朝堂下。酌其車服禮樂之數。升降揖遜之儀。思量侯伯卿士中。復有夫子罪人否。還日以言極之。去矣。青門曉開。無一器酒以澆恨。明天子在上。不敢哭以致懷。勉之哉。行與不行也。在生道耳。第與不第也。其如生何。¶ 

<pb:NFKB_QTW_p0895-07a>

** 讒書序¶ 
:PROPERTIES:
:TITID: QTWTIT17936
:PERSID: QTWAUT2542
:END:

讒書者何。江東羅生所著之書也。生少時自道有言語。及來京師七年。寒饑相接。殆不似尋常人。丁亥年春正月。取其所為書詆之曰。他人用是以為榮。而予用是以為辱。他人用是以富貴。而予用是以困窮。苟如是。予之書乃自讒耳。目曰讒書。卷軸無多少。編次無前後。有可以讒者則讒之。亦多言之一派也。而今而後。有誚予以譁自矜者。則對曰。不能學揚子雲寂寞以誑人。¶ 

** 讒書重序¶ 
:PROPERTIES:
:TITID: QTWTIT17937
:PERSID: QTWAUT2542
:END:

隱次讒書之明年。以所試不如人。有司用公道落去。其夏調膳於江東。不隨嵗貢。又一年。朝廷以彭門就辟。刀机猶溼。詔吾輩不宜求試。然文章之興。不為舉場也明矣。蓋君子有其位。則執大柄以定是非。無其位。則著私書而疏善惡。斯所以警當世而誡將來也。自揚孟以下。何嘗以名為。而又念文皇帝致理之初。法制悠久。必不以蟣蝨癢痛。遂偃斯文。今年諫官有言。果動天聽。所以不廢讒書也。不亦宜乎。¶ 

** 陳先生集後序¶ 
:PROPERTIES:
:TITID: QTWTIT17938
:PERSID: QTWAUT2542
:END:

<pb:NFKB_QTW_p0895-08a>

潁川陳先生諱黯字希孺。曩者與予聲跡相接於京師。各獲譽於進取。咸通庚寅嵗。膠其道於蒲津秋試之場。自後俱為小宗伯所困不一。至甲申春。告予以婚嫁之牽制。東歸青門操執之。後余亦東遊。逮大梁時。故杭州盧員外潯在幕。齎其文軸謂余曰。陳君罷而東。豈其斯文之終窒乎。予東及之。為我歸其文而激其來。余至維揚。及歸其文。遵其言。相懽月而後別。為我謝范陽公。龍門之役。不復顧矣。由是音塵杜絕。天復元年。四門博士江夏君通家相好。於吳越面余。論及場中曩之名士及希孺之表也。余不覺愴然懷舊。明年。黃君以其文章德業為之序以寄。俾予繫述。遂得申斯言。嗚呼。大唐設進士科三百年矣。得之者或非常之人。失之者或非常之人。若陳希孺之才美。則非常之人失之者矣。德行莫若敦於親戚。文章莫若大於流傳。今已備於江夏之筆矣。余不克再敘。止書交道於是。噫。¶ 

** 湘南應用集序¶ 
:PROPERTIES:
:TITID: QTWTIT17939
:PERSID: QTWAUT2542
:END:

隱大中末即在貢籍中。命薄地卑。自己卯至於庚寅。一十二年看人變化。去年冬。河南公按察長沙郡。隱因請事筆硯。以資甘旨。明年。隱得衡陽縣主簿。時硤州盧侍御自龍¶ 
<pb:NFKB_QTW_p0895-09a>
城至。右司張員外遊曲江回。皆謂隱不宜佐屬邑。於戲。隱自卜也審。江表一白丁耳。安有空將卷軸。與公相子弟爭名。幸而知非。得以減過。冬十月。乞假歸覲。阻風於洞庭青草間。因思湘南文書。十不一二。蓋以失落於馬上軍前故也。今分為三卷。而舉牒祠祭者亦與焉。某月二十四日序。¶ 

** 鎮海軍使院記¶ 
:PROPERTIES:
:TITID: QTWTIT17940
:PERSID: QTWAUT2542
:END:

惟天子建國。必維九牧。九牧既序。區分局署。兩漢三公府有掾屬。魏晉而降。則置行臺。若魏以秦王儀鎮中都。(一作山)高齊以辛術監治東徐州事。皆行臺之任也。其官屬則令僕以至於尚書丞郎。唐制由行臺而置採訪使。殆今節制之始也。鎮海軍舊治京口。大丞相以錢塘之衆。東戡漢宏。西殲逆朗。天子不欲易其土。故自符竹四命。然後移軍於錢塘。生物以宜。租賦以便。斥去舊址。廣以新規。廓開閈閎。拔起階級。俾幢節之氣色。貔武之出入。得以周旋焉。庚申年。加闢大廳之西南隅。以為賓從晏息之所。左界飛樓。右劘嚴城。地聳勢峻。面約背敞。肥楹巨棟。間架相稱。雕奐之下。朱紫苒苒。非若越之今而潤之舊也。疆埸之事。則議之於斯。聘好之禮。則接之於斯。生民之疾痛。則啟之於斯。軍¶ 
<pb:NFKB_QTW_p0895-10a>
旅之賞罰。則參之於斯。非徒以酒食駢羅。而語言嘲謔者也。其府屬以下。或八都舊將。或從公於征。或稟之於朝廷。或拔之於鄉里。故天子用清宮傳道之選以佐之。輟教民論道之任以副之。其餘省秩卿曹。職領相次。自我朝藩服官屬之盛無加也。噫。大丞相之勳德。既藏之天府。而攀鱗附翼者。非鐫刻樂石。其可久乎。是年冬十月。始命觀察判官羅隱為記。¶ 

** 東安鎮新築羅城記¶ 
:PROPERTIES:
:TITID: QTWTIT17941
:PERSID: QTWAUT2542
:END:

天下自懿考僖皇之後。綱領不振。龎勛王郢觝觸於前。仙芝君長踐踏於後。尋乃黃巢大掠於京城。所以齊寇攘臂一噪。四海瓦解。自爾枝牽蔓引。耳聞口吠。其或一壘之不謹。一版之不嚴。則刳剔之不暇。雖十室之邑。三戶之鄉。必壁塹以備之。籬落以抗之。况大藩之襟帶。吾土之翳倚者乎。杭之別部。舊有八都之目。其始以破山偷旌八將之功所致也。而東安主領太師杜公。尋以擒逆賊薛朗於京口。破丁從實於毘陵。天子寵之。拜常州刺史。遂屬其兵於子弟焉。撫於內者曰建思。禦於外而弭寇摧凶者曰建徽。經度於季孟之間者曰建威。洎太師解印而歸。淮叛淝偷。連¶ 
<pb:NFKB_QTW_p0895-11a>
壓封部。元帥大丞相彭城王始授君以板築之要。濠塹之廣袤。地里之橫亙。皆取則於丞相。一之日鳩其人民。相其險易。惟帥有令。眾克從之。二之日度其資費。卜其力用。經之營之。厥畫惟稟。三之日命其將李可球胡瑾等曰。汝常從役於杭。必能識大丞相意。善匠事。勿令不如丞相指揮。曰侔汝工。曰溫汝率。鐸令等二十一將翼侔以進曰。曰受[:#AS-FBED:●]⻏洎儼。汝督防遏備禦二都之士卒。以介於侔之左右。曰勛汝司吾儲廩。謹吾出入。城者若有墜。惟汝之咎。起大順辛亥年秋七月壬戌。訖於明年夏四月庚寅。蟠東矗西。離連坎接。隆者就之。漥者盈之。民不弛擔。時不妨農。夏五月。太師犒㣥帥於城下。若杵若畚者皆與焉。不三四年。淮南節度楊氏行密以稱盜豕突猘衝。擾我疆境。而東安尢為其所忌。行密減安仁義之精銳。分田頵陶雅金威之敢勇。以攻東安城。樓櫓翔空。矢石交迸。翊日。我軍憑其城。斃賊將於城下者其數盈千。濠塞塹。自是㣥寇不復有圖南之意。是知人非城則無以為捍。城非人則無以自固。不有城也。人何以安。不有將也。城何以堅。於時紫溪竄堡火口。建寧下守。靜江無將。奔我而活者。四鎮之生聚焉。噫。天下之無¶ 
<pb:NFKB_QTW_p0895-12a>
事也。吾鄉則有河間凌準宗一濮陽吳降下已汝南袁不納還樸以文學進。天下之有事也。吾鄉則有太師建徽伯仲及諸將佐以武藝稱。豈文武之柄。倚伏而然也。抑江山稟受。與時消息者乎。隱亦常以先師之道。干名貢府。進取未半。九鼎羹沸。文既不用。武非所習。今則老矣。高謝三軍。太師以鐫金勒石見徵。不敢堅遜。乾寧五年六月二十一日記。¶ 

** 杭州羅城記¶ 
:PROPERTIES:
:TITID: QTWTIT17942
:PERSID: QTWAUT2542
:END:

大凡藩籬之設者。所以規其內。溝洫之限者。所以虞其外。華夏之制。其揆一焉。故魯之祝邱。齊之小穀。猶以多事不時而城。况在州郡之內乎。自大寇犯闕。天下兵革。而江左尢所繁併。余始以郡之子城。嵗月滋久。基址老爛。狹而且卑。每至點閱士馬。不足迴轉。遂與諸郡聚議。崇建雉堞。夾以南北。矗然而峙。帑藏得以牢固。軍士得以帳幕。是所謂固吾圉。以是年上奏。天子嘉以出政。優詔獎飾。以為牧人之道。其盡此乎。俄而孫儒叛蔡。渡江侵我西鄙。以翦以逐。蹶於苑陵。勁弩之次。泛舟之助。我有力焉。後始念子城之謀。未足以為百姓計。東眄巨浸。輳閩粵之舟櫓。北倚郭邑。¶ 

<pb:NFKB_QTW_p0895-13a>

通商旅之寶貨。苟或侮劫之不意。攘偷之無狀。則向者吾皇優詔。適足以自榮。由是復與十三都經緯羅郭。上上下下。如響而應。爰自秋七月丁巳。訖於冬十有一月某日。由北郭以分其勢。左右而翌合於冷水源。綿亙若干里。其高若干丈。其厚得之半。民庶之負販。童髦之緩急。燕越之車葢。及吾境者。俾無他慮。千百年後。知我者以此城。罪我者亦以此城。苟得之於人。而損之己者。吾無愧與。某年月日記。¶ 

** 酇文終侯論¶ 
:PROPERTIES:
:TITID: QTWTIT17943
:PERSID: QTWAUT2542
:END:

沛后既得秦。蕭何改秦之法。故(闕)三章之約焉。而何竟自汙者。豈非欲刑其德於萬代乎。不然。奚繫之在人先也。且漢之功臣。何居第一。何不首行其法。則後之立功為相者。雖貪黷規弄。而法必不加。則亂臣賊子。於是幸矣。何之法。不救當時。而豈救後代乎。¶ 

** 婆畱井銘¶ 
:PROPERTIES:
:TITID: QTWTIT17944
:PERSID: QTWAUT2542
:END:

於維此井。渟育坎靈。有莘有邰。實此儲英。時有長虹。上貫青冥。是惟王氣。宅相先徵。爰啟霸主。奠綏蒼氓。沛膏漸澤。配德東溟。¶ 

<pb:NFKB_QTW_p0895-14a>

** 風雨對¶ 
:PROPERTIES:
:TITID: QTWTIT17945
:PERSID: QTWAUT2542
:END:

風雨雪霜。天地之所權也。山川藪澤。鬼神之所伏也。故風雨不時。則嵗有饑饉。雪霜不時。則人有疾病。然後禱山川藪澤以致之。則風雨雪霜。果為鬼神所有也明矣。得非天之高。不可以自理。而寄之山川。地之厚。不可以自運。而憑之鬼神。苟祭祀不時則饑饉作。報應不至則疾病生。是鬼神用天地之權也。而風雨雪霜為牛羊之本矣。復何嵗時為。復何人民為。是以大道不旁出。懼其弄也。大政不問下。懼其偷也。夫欲何言。¶ 

** 蒙叟遺志¶ 
:PROPERTIES:
:TITID: QTWTIT17946
:PERSID: QTWAUT2542
:END:

上帝既剖混沌氏。以支節為山嶽。以腸胃為江河。一旦慮其掀然而興。則下無生類矣。於是孕銅鐵於山岳。滓魚鹽於江河。俾後人攻取之。且將以苦混沌之靈。而致其必不起也。嗚呼。混沌氏則不起。而人力殫焉。¶ 

** 三帝所長¶ 
:PROPERTIES:
:TITID: QTWTIT17947
:PERSID: QTWAUT2542
:END:

堯之時。民樸不可語。故堯捨其子而教之。澤未周而堯落。舜嗣堯理。跡堯以化之。澤既周而南狩。丹與均果位於民間。是化存於外者也。夏后氏得帝位。而百姓已偷。遂教其¶ 
<pb:NFKB_QTW_p0895-15a>
子。是由內而及外者也。然化於外者。以土階之卑。茅茨之淺。而聲響相接焉。化於內者。有宮室焉。溝洫焉。而威則日嚴矣。是以土階之際萬民親。宮室之後萬民畏。¶ 

** 解武丁夢¶ 
:PROPERTIES:
:TITID: QTWTIT17948
:PERSID: QTWAUT2542
:END:

商之道削也。武丁嗣之。且懼祖宗所傳。壞於我。祈於人則無以為質。禱於家則不知天之歷數。厥有左右。民心不歸。然後念胥靡之可升。且欲致於非常。而出於不測也。乃用假夢徵象。以活商命。嗚呼。歷數將去也。人心將解也。說復安能維之者哉。武丁以下民之畏天命也。故設權以復之。唯聖能神。何夢之有。¶ 

** 救夏商二帝¶ 
:PROPERTIES:
:TITID: QTWTIT17949
:PERSID: QTWAUT2542
:END:

夏之癸。商之辛。雖童子婦人。皆知其為理矣。然不知皆當其時則受其弊。居其後則賴其名。夫能極善惡之名。皆教化之一端也。善者俾人慕之。惡者俾人懼之。慕之者必俟其力有餘。懼之者雖寢食不忘之也。癸與辛。所謂死其身以穴過者也。極其名以橫惡者也。故千載之後。百王有聞其名者。必縮項掩耳。聞堯舜者。必氣躍心跳。慕之名與懼之名顯然矣。而慕之者未必能及。懼之者庶幾至焉。是故¶ 
<pb:NFKB_QTW_p0895-16a>
堯舜以仁聖法天。而桀紂以殘暴為助。¶ 

** 題神羊圖¶ 
:PROPERTIES:
:TITID: QTWTIT17950
:PERSID: QTWAUT2542
:END:

堯之庭有神羊。以觸不正者。後人圖形像。必使頭角怪異。以表神聖物。噫。堯之羊。亦由今之羊也。但以上世淳樸未去。故雖人與獸。皆得相指令。及淳樸銷壞。則羊有貪很性。人有刲割心。有貪很性。則崇軒大厦。不能駐其足矣。有刲割心。則雖邪與佞。不能舉其角矣。是以堯之羊。亦猶今之羊也。貪很搖其正性。刀匕刲其初心。故不能觸阿諛矣。¶ 

** 伊尹有言¶ 
:PROPERTIES:
:TITID: QTWTIT17951
:PERSID: QTWAUT2542
:END:

唐虞氏以傳授得天下。而猶用和仲稷[:#AS-8AA9:⿳⺊⿵冂人冋]。以醞釀風俗。堙洪水。服四罪。然後垂衣裳而已。百姓飲食而已。亦時之未漓。非天獨生唐虞之能理也。及商湯氏以鳴條誓。放桀於南巢。揖遜既異。渾樸亦壞。伊尹放太甲。立太甲。則臣下有權。始於是矣。而曰恥君之不及堯舜。鳴呼。商湯氏之取。非唐虞氏之取也。商湯氏之時。非唐虞氏之時也。商湯氏之百姓。非唐虞氏之百姓也。商湯氏之臣。非唐虞氏之和仲稷[:#AS-8AA9:⿳⺊⿵冂人冋]也。伊尹不恥其身不及和仲稷[:#AS-8AA9:⿳⺊⿵冂人冋]。而恥君之不及堯舜。在致君之誠則極矣。而勵己之事何如耳。惜哉。¶ 

<pb:NFKB_QTW_p0895-17a>

** 敘二狂生¶ 
:PROPERTIES:
:TITID: QTWTIT17952
:PERSID: QTWAUT2542
:END:

禰正平阮嗣宗生於漢晉間。其為當時禮法家惋者多矣。然二子豈天使為之哉。夫漢之衰也。君若客旅。臣若豹虎。晉之弊也。風流蘊藉。雍容閒暇。苟二子氣下於物。則謂之非才。氣高於人。則謂之陵我。是人難事也。張口掉舌。則謂之訕謗。俛首避事。則謂之詭隨。是時難事也。夫如是。則漢之祚殲於外。晉之祚縮於中。故天必降變以應之。二子應天變者也。或號咷焉。或慟哭焉。斯甚於風雨雪霜已。故泣軍門者謂皇皇而無主。歎廣武者思沛上之英雄。¶ 

** 吳宮遺事¶ 
:PROPERTIES:
:TITID: QTWTIT17953
:PERSID: QTWAUT2542
:END:

越心未平。而夫差有憂色。一旦復築臺於姑蘇之左。俾參政事者以聽百姓之疾苦焉。以察四方之兵革焉。一之日視之以伍員。未三四級。且奏曰。王之民饑矣。王之兵疲矣。王之國危矣。夫差不悅。俾嚭以代焉。畢九層而不奏。且倡曰。四國畏王。百姓歌王。彼員者欺王。員曰。彼徒欲其身之亟高。固不暇為王之視也。亦不為百姓謀也。豈臣之欺乎。王賜員死。而嚭用事。明年。越入吳。¶ 

** 本農¶ 
:PROPERTIES:
:TITID: QTWTIT17954
:PERSID: QTWAUT2542
:END:

<pb:NFKB_QTW_p0895-18a>

有覆於上者如天。載於下者如地。而百姓不之知。有恩信及一物。教化及一夫。民則歸之。其猶旱嵗與豐年也。豐年之民。不知甘雨柔風之力。不知生育長養之仁。而曰我耕作以時。倉廩以實。旱嵗之民。則野枯苗縮。然後決川以灌之。是一川之仁。深於四時也明矣。所以鄭國哭子產三月。而魯人不敬仲尼。¶ 

** 丹商非不肖¶ 
:PROPERTIES:
:TITID: QTWTIT17955
:PERSID: QTWAUT2542
:END:

理天下者。必曰陶唐氏。必曰有虞氏。嗣天下者。必曰無若丹朱。無若商均。是唐虞為聖君。丹商為不肖矣。天下知丹商之不肖。而不知丹商之為不肖。不在於丹商也。不知陶虞用丹商於不肖也。夫陶虞之理。大無不周。幽無不照。遠無不被。苟不能肖其子。而天下可以肖乎。自家而國者。又如是乎。蓋陶虞欲推大器於公共。故先以不肖之名廢之。然後俾家不自我而家。而子不自我而子。不在丹商之肖與不肖矣。不欲丹商之蒙不肖之名於後也。其肖也。我既廢之矣。其不肖也。不淩逼於人。是陶虞之心。示後代以公共。仲尼不泄其旨者。將以正陶虞之教耳。而猶湯放桀。武王伐紂焉。¶ 

