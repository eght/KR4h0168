#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0706-18a> ¶¶¶
#+PROPERTY: JUAN 0707
欽定全唐文卷七百七¶ 

<pb:NFKB_QTW_p0707-01a>
　李德裕(十二)¶ 

** 代劉沔與回鶻宰相頡于伽思書¶ 
:PROPERTIES:
:TITID: QTWTIT14256
:PERSID: QTWAUT1661
:END:

會昌三年八月二十日。大唐河東節度使檢校右僕射劉沔致書于九姓回鶻頡于相公閣下。曩者回鶻因延陀之亂。歸心中國。太宗親幸靈武。納彼降人。置瀚海都督。列於內地。爰初封植。自我深恩。回鶻立國立家。莫非唐德。皇帝自聞回鶻乖亂。繼以災荒。為紇扢斯所攻。國已殘滅。可汗率傷痍之眾。席捲而來。朝廷遣告諭之使。轂擊於外。誠宜恭聽詔命。漸歸漠南。國家得以施拯捄之恩。成招攜之禮。昔呼韓單于亦以離亂。歸附漢廷。定計之初。則遣子入侍。款塞之後。又來朝京師。既得為臣之義。實展外藩之敬。然後漢家擁護出塞。救恤加恩。况回鶻累代稱藩。久修臣禮。只合先請朝謁。自陳艱危。太和公主是帝室愛女。太皇太后夙所鍾念。可汗亦宜遂其情禮。便遣入朝。雖皇帝不許。當勤固請。為可憐之意。陳自託之誠。豈不感明主之心。塞華夷之望。則我之捄恤。無所愧懷。而乃睥睨邊城。桀驁自若。邀求過望。如在本蕃。遐邇之人。無不驚嘆。今又深入邊¶ 
<pb:NFKB_QTW_p0707-02a>
境。殘虐生人。以退渾為名。侵暴未已。黎庶伏竄。莫敢定居。秋稼盈疇。不遑收刈。夫欲求大國之援。繼姻好之情。當務交懽。豈宜如是。來書又云。蕃人易動難安。加忿怒後。不可制得。只如回鶻為紇扢斯所困。豈可一日暫忘。舉國將相遺骸。棄於草莽。累代可汗墳墓。隔在天涯。固宜泣血枕戈。嘗膽思報。大雪寃恥。告謝幽魂。回鶻忿怒之心。合施於彼。而欲滅棄仁義。逞志中華。天地神祇。豈容此事。詩云。剛亦不吐。柔亦不茹。回鶻以紇扢斯之強。不敢報復。可謂吐剛矣。輕退渾之弱。惟務傷殺。可謂茹柔矣。又詩云。君子如怒。亂庶遄沮。君子怒以止亂。不聞生亂。望相公深思此義。勿更輕言。今弊邑恃回鶻之信。不憚回鶻之怒。若外與中國結怨。內為紇扢斯所排。遷集鳥徙。流離蓬轉。以沔揣度。終難取濟。前代郅支單于。不事大漢。寄命堅昆。尋又遠託康居。自成夷滅。往事之戒。得不在懷。昔呼韓之敗也。其臣伊秩訾勸呼韓稱臣事漢。從漢求節。呼韓納用其策。竟保安全。又戎子駒支將預晉盟。執政以有二心數於朝。駒支乃自稱不侵不叛。何惡能為。執政嘉之。遽命即事。今相公以偉才宏畧。匡弼可汗。既無秩訾之明。謹於事大。又無駒支¶ 
<pb:NFKB_QTW_p0707-03a>
之辨。自達其誠。而欲絕累代之懽。興二國之禍。偁雖釋憾。何以戴天。又古人云。失之東隅。收之桑榆。倘自改悔。實未為晚。恐未嘗思此。聊布所懷。信之與否。幸垂見示。不具。沔白。¶ 

** 代忠順報回鶻宰相書意¶ 
:PROPERTIES:
:TITID: QTWTIT14257
:PERSID: QTWAUT1661
:END:

來牒云。未得般次歸國。不知今日推明日。回鶻聞此事。盡頭悶者。國家富有四海。豈惜微細資財。比在京交付藥羅葛九政(藥羅葛氏也)之時。已不管領。只緣可汗都無定所。來去不常。又無大段駞馬。自取般次。恐諸蕃劫奪。須稍安詳。欲令送至東北嶺外。忽慮萬一散失。又以詞語見尤。望依前自遣駞馬般運。此令兵馬護送。又云。嗢沒斯王子不合親近。我國家統御四夷。皆同赤子。倘順於國。盡合綏懷。如天地之廣。無不覆載。如江海之大。無不包容。况嗢沒斯是先可汗子孫。今可汗兄弟窮而歸命。尤所矜憐。若棄其款誠。何以柔遠。回鶻須自愧不恤兄弟。令其不安。更欲追尋。是何道理。彼酋長如迫於饑渴。願歸國家。優待之禮。必與嗢沒斯無異。想知朝廷眷遇回鶻之深也。如可汗早依聖旨。不入邊疆。但歸漠南候命。朝廷豈有所惜。又云。回鶻往前¶ 
<pb:NFKB_QTW_p0707-04a>
蕃人。易動難安。不可制得。朝廷只要回鶻承順國家。常為好事。惟行仁義。不作尤違。則朝廷欲疎隔回鶻一日不得。若只務侵擾漢界。劫奪牛羊。以此為強。實所不憚。如此行事。與諸小部落何如。欲偁回鶻強大。豈肯敬貴。忠順邊將麤才。性本愚直。輒此忠告。幸垂三思。¶ 

** 代劉沔與回鶻宰相書意¶ 
:PROPERTIES:
:TITID: QTWTIT14258
:PERSID: QTWAUT1661
:END:

紇扢斯專使將軍踏布合祖達千楃[:#AS-FBEE:●]葛悉禾亥義判官元因娑拽汗阿已時等七人至天德上表云。破滅回鶻之時。收得皇帝女公主。緣與大唐本是同姓之國。固不敢留公主。差都呂施合將軍送至南朝。至今不知信息。不知得達大唐。為復被奸人中路隔絕。緣此使不回。今出四十萬兵尋覓。若被別人留連不放。請子細報。即差人就彼尋覓。上天入地。終須覓得送公主。使若入吐蕃國去。即至吐蕃。皇帝自覽表章。頗深軫念。緣與回鶻可汗久修鄰好。加以姻親。艱難之時。常展勛力。情義至重。休戚是同。今紇扢斯讐怨可汗。兼求公主。必慮大興兵甲。糾合諸蕃。長馳南行。直至塞上。今可汗人眾饑饉。兵數無多。強敵倘來。將何禦捍。非惟大唐之力。救助至難。兼恐邊城之民。因此罹患。可汗須¶ 
<pb:NFKB_QTW_p0707-05a>
與將相熟議。早務良圖。依倚側近山川。深自藏匿。且送公主歸國。以避責言。且紇扢斯雖來。足得免禍。又踏布合祖云。紇扢斯即移就合羅川。居回鶻舊國。兼以得安西北庭達怛等五部落。又云。昨者二千騎送踏布合祖至磧北。令累路逢着回鶻即殺。踏布自本國至天德西城。更不逢着回鶻一人。無可殺戮。又恐回鶻與吐蕃通信。已令兵馬把斷三河口道路。則籌畧兵馬之勢。揣度可知。且興廢在天。否泰有運。紇扢斯以寡為眾。以弱為彊。豈止人謀。固是天贊。古人云。大福不再來。蓋以天亡之後。終難再振。若欲且依黑車子。延引歲時。不惟雄豪所恥。實亦諸蕃輕笑。倘紇扢斯逼逐。則黑車子之心。焉可保信。不如早歸大國。自保安全。順天命以去危。恃姻好而求福。皇帝寵待存恤。必更加恩。輒獻良箴。幸垂採納。恐要見紇扢斯表本。今亦錄往。¶ 

** 代符澈與幽州大將書意¶ 
:PROPERTIES:
:TITID: QTWTIT14259
:PERSID: QTWAUT1661
:END:

某月日。河東節度使符澈致書幽州大將周都衙以下。比聞海內之論。幽州師有紀律。人懷義心。河朔諸軍。以為模楷。今之所覩。異於是矣。竊知大將以下。初上表舉陳行恭。尋又舉張絳。皆云文武全才。軍情悅服。今又不容張絳。斥¶ 
<pb:NFKB_QTW_p0707-06a>
逐而來。取舍之間。蒼黃驟變。且舉碁不定。春秋所譏。遠近聞之。莫不[:#AS-9777:⿰口⿱厶虫]笑。旬月之內。移易三人。不可謂師有紀律矣。不俟朝旨。專自樹置。不可謂人懷義心矣。今思頓雪前恥。再取美名。莫若謝罪朝廷。別請戎帥。如此則一軍盛美。千古流芳。澈忝在近鄰。素欽風儀。輒陳鄙見。實謂良圖。幸大將等三思。不至疑惑。¶ 

** 代宏敬與澤潞軍將書¶ 
:PROPERTIES:
:TITID: QTWTIT14260
:PERSID: QTWAUT1661
:END:

昨覽大將等陳情表。未知迷復。頗事游詞。宏敬任忝專征。兼許招諭。思欲布朝廷大信。解彼深疑。指事而言。更無文飾。只如公等本使。疾病綿惙。既以上聞。便須請監軍權知兵馬。以俟朝旨。豈有表章未發。邪計已萌。遽遣劉稹衙內決事。不令常侍父疾。既虧子道。深累國章。遠近聞知。無不駭聽。姜崟四月十三日到城。至二十三日。聖上驚異此事。要知端的。遂令追問。冀得實情。姜崟狀稱。四月六日大衙宅內小聽。實見本使。至八日晚後。劉稹傳本使處分。令入城請醫。並不見本使。又云。女壻李方四月五日降職至十將。妹壻王再晟被發遣山東。充邯鄲鎮佐軍虞候。崟見女壻輩皆被降黜。遂懷憂懼。求郭誼覓使入城。至四月三十¶ 
<pb:NFKB_QTW_p0707-07a>
日。追問梁叔乂。亦只緣公等本使不見。宣慰問疾使又不見。醫官梁叔乂自通狀云。劉守義扶劉稹時。叔乂對都押衙郭誼向守義道。且莫如此。若擬扶郎君。待國家處分。不可依河朔自專。劉守義因此懷恨叔乂。詐傳本使處分。令入奏謝醫藥方。便奪叔乂職事。姜崟梁叔乂是彼心腹。尚不得面見本使。于朝廷通狀。稱本軍盡云已亡。軍中法嚴。不知委細。宣慰使既不得面見。固難辨明。今公等表章。仍云故使初奏疾病。姜崟梁叔乂並云被臺司收繫。軍人聞此消息。且言故使尚未薨背。事已如此。自是公等行詭譎之計。誣罔朝廷。凡所施為。事多矯詐。在朝廷須知事實。焉得不一一追問。及奏公等本使喪亡。聖上三日廢朝。寵贈師傅。方欲遣使弔祭。以備哀榮。尋屬薛常侍回。知不入衙門不受勅。又鎮州省使方回及常道軍將樊琮回。知公等拒命之心。必無悛改。聖上曲為含忍。詢訪百僚。朝廷大臣。藩翰戎帥。切齒憤惋。如報私讐。聖上事非獲已。方降明制。始終恩禮。可謂無遺。公等須知罪惡貫盈。神人共棄。更不得扇虛妄之說。歸怨朝廷。聊布所懷。各當知悉。¶ 

** 代彥佐與澤潞三軍書¶ 
:PROPERTIES:
:TITID: QTWTIT14261
:PERSID: QTWAUT1661
:END:

<pb:NFKB_QTW_p0707-08a>

自天寶以後。兵起山東。惟澤潞一軍。不虧臣節。李司徒抱玉以元勛上將。初領戎韜。李相公抱真武畧忠誠。復總戎柄。教習步射。振起軍聲。為列鎮之雄。皆李公之力。及說諭太尉武俊。首破朱滔。擊韓師于武安。屋瓦皆振。剪符寇于淮服。草木皆兵。六十年間。忠名尚在。及李相公殂謝。朝廷以王尚書虔休代之。追李緘令居喪東洛。一軍受命。莫敢借畱。致澤潞功勛。成澤潞節義。邇代節相。誰繼李公。彼軍尚不顧私恩。以隳王制。豈有從諫跋扈既久。忠孝無聞。于彼一軍。有何恩澤。若委心澤潞將校。即不合別置紀綱。以刧脇人心。自圖身計。奈何拒君親之命。從逆亂之謀。近者盧從史首鼠兩端。貪狼成性。包隱奸慝。逗畱兵機。彼大將烏司徒與王憲等。因事圖之。尋就束縛。破朱滔之功未朽。擒從史之效又彰。誠動上元。忠貫白日。一軍盛美。可不惜哉。比聞從諫志在猖狂。招致亡命。逆人親黨。遊客布衣。皆在公宴之中。列于大將之上。一軍憤愧。固已積年。豈可舍累代之美名。忘近歲之深恥。將性命家族。以徇騃童。生為不忠之人。死為不臣之鬼。彥佐忝受明命。總彼成師。感嘆之懷。寢食忘次。願將忠素。宣布皇恩。俟彼英豪。見幾而作。¶ 

<pb:NFKB_QTW_p0707-09a>

爵秩榮寵。身自取之。豈得臨難因循。為人受禍。勉思奇策。以副深心。¶ 

** 代李石與劉稹書¶ 
:PROPERTIES:
:TITID: QTWTIT14262
:PERSID: QTWAUT1661
:END:

賈㣥至。承二十八日書誨。承郎君自知愆負。思保生全。望闕披誠。祈天請命。遠述迷復。聊慰石懷。以石思之。郎君為子為臣。忠孝並棄。居喪求襲。阻命專權。數遣亂軍。侵軼隣境。比者河陽晉絳。未有重兵。侵犯顏行。屢焚廬舍。又疆塲之吏。收得彼管簿書。皆呼官軍為賊。來即痛殺。可謂悖言肆口。逆節滔天。今欲自新。誠為善意。伏思聖上屈累朝之法。實亦至難。在將相等懷忿惋之心。豈宜延納。然須得實事。並見忠誠。則聖上矜貸有名。㣥臣陳請有路。惟有盡率國屬。面縛來降。石即馳詣界首。親自受納。然後承詔解縛。送赴闕庭。則在朝公卿。豈有異議。臨境將帥。皆得息詞。如擬先求解兵。次望洗雪。則此暫延旬月之命。以偷頃刻之安。苟懷是心。誰敢保信。石屬忝宗室。任極台階。將身族保人。豈是小事。况國家自元和以來。累剪叛臣。至于事迫計窮。潛輸密款。偽詞變詐。無不備諳。今欲行之。必恐非計。夫魯陽回日。鄒子動天。更無其他。只在誠信。如未從鄙見。空¶ 
<pb:NFKB_QTW_p0707-10a>
獻表章。石忝帥臣。豈敢任受。時不可失。幸少詳思。不宣。石白。¶ 

** 代盧鈞與昭義大將書¶ 
:PROPERTIES:
:TITID: QTWTIT14263
:PERSID: QTWAUT1661
:END:

鈞繆承寵寄。獲撫雄藩。實欲布時雨潤物之仁。昭蘇合境。揚薰風解慍之德。安輯疲人。想彼眾心。必當感悅。况昭義艱難之後。常保忠名。興元之初。又著勳力。穆宗以劉稹祖宗。乘機變歸款。朝廷委以節義之軍。授以腹心之寄。豈謂移淄青舊染之俗。汙上黨為善之人。日往月來。㣥情如醉。今王師問罪。將及歲期。憫彼一方。迷而不返。皆以奉劉稹為義。實所懵然。且封壤城池。莫非王土。軍人黎庶。豈非王臣。劉稹祖父。竊我憲章。質爾家族。蔑棄大義。顯負於君親。將何詭詞。自固於軍旅。且夫示眾於大順。求人以盡心。而五郡從之。終乃不悟。昔晉侯重耳曰。君父之命不校。校者吾讐。公等豈無誠心。見此事理。又公等貴劉稹祖者。必以識君臣之義。審順逆之心。濯身滄波。上覩白日。以此為是。遂能樂從。今則自遭其時。足以行志。近者楊弁起于卒伍。敢亂晉陽。康政孫制等皆是耆將。已居右職。一旦狂惑。助其兇威。曾不再旬。果就擒縛。僇於都市。罪及妻孥。公等覩¶ 
<pb:NFKB_QTW_p0707-11a>
此禍機。得不深戒。李丕中丞能全勁節。自拔亂邦。曾未一年。驟歷三郡。已分茆土。為國功臣。公等見其光榮。得不健羡。成敗利害。昭然可知。禍福無門。行之即是。鈞所以不引古事。不飾虛詞。直指目前。易於取信。公等倘梟戮劉稹。自建功名。大則別領將旄。次則不失符竹。身受爵祿。福及子孫。去危就安。事同反掌。又得戎旅解甲。黎庶歸耕。老幼無焚灼之虞。閭井得宴安之樂。再洽恩化。豈不美哉。先布至懷。各當信納。¶ 

** 代李丕與郭誼書¶ 
:PROPERTIES:
:TITID: QTWTIT14264
:PERSID: QTWAUT1661
:END:

夏首初熱。伏惟十三叔動止萬福。丕自歸朝廷。頗獲優寵。三領大郡。榮列中司。想十三叔遠聞。必深喜慰。頃歲寓遊上黨。與主公素未相知。十三叔翦拂提攜。遂叨右職。尋蒙見哀覊旅。申以婚姻。託繫援於高門。實光榮於鄙族。每懷恩遇。刻骨銘肌。去年初投國家。便蒙聖上于三殿召對。此時丕具奏云。臣是十三叔遣密歸國。先布款誠。十三叔久受劉家厚恩。未忍便棄。畱待挾持不得。勢力稍衰。必擒翦軍中惡人。率先歸國。聖上深賜信納。已記十三叔姓名。自後緣丕除授忻州。去彼疆界遙遠。常抱深恨。無由自申。今¶ 
<pb:NFKB_QTW_p0707-12a>
蒙改授晉州。兼充右尚書副使。密邇封壤。瞻望不遙。若不披露赤誠。實負姻好。回鶻可汗士馬已盡。一身歸投黑車子。近黠戛斯國王遣將軍百餘人入朝。請發本國兵四十萬眾。襲逐可汗。擒送京闕。又西蕃贊普近亡。新立贊普。纔年十歲。國中至今未定。兩蕃宰相以下。進表請託附大唐。今國家邊塞底寧。八表無事。須將國力。平殄五州。除有司饋運之外。聖上不惜內府金帛。頻以出賜。又諸道兵馬。微有損傷。即徵兵填替。必作數年討伐之意。十三叔自料形勢。必當坐見危亡。幸因丕在鄰近。朝廷委信。必須早圖功効。自取寵榮。保衰老之年。全一門之命。書名竹帛。豈不美哉。丕只在冀氏。相去咫尺。只要十三叔有一明據。得聖上密知。此狀到後。且望惠數行手示。潛布忠款。丕便遣人進上。必請密詔安存。此事石尚書並不知。丕指天誓心。達此誠意。幸垂延納。不至遲疑。禍機在身。豈得顧望。古人云。晏安鴆毒。不可懷也。蓋以偷安比于鴆毒。切望思之。臨楮零涕。此情何極。不宣。丕再拜。¶ 

** 代石雄與劉稹書¶ 
:PROPERTIES:
:TITID: QTWTIT14265
:PERSID: QTWAUT1661
:END:

雄白。比者牙(一本有內字)兵馬使棄累代之勛業。為四海之罪¶ 
<pb:NFKB_QTW_p0707-13a>
人。寄命網羅。坐待夷滅。將謂迫于將校。未遂本心。今則將校盡離。軍心日駭。若不見幾而作。必恐受僇于人。昨打暮宿寨。收得文書云。陳許游奕使賀意密報云。官軍二十五日齊進。雄牒報王尚書。請勘虛實。近得王尚書報云。追到賀意勘責。款稱曾在昭義效職。與彼軍遊奕使唐再清情分至深。每因遊奕相見。彼此說軍中密事。並已承伏。王尚書便已按軍令訖。賀意又款稱。唐再清隔乾河密說云。朝廷若與郎君節。須從西面來。若從南面來。緣劉公直心懷兩端。必恐自取。又云。二郎疾病絕重。命在朝夕。軍中已別有準擬。不久即是王人。忠武軍何必苦相殺傷。又收得彼處投降軍將高文端等。皆云回西諸寨兵馬商量。欲立安全慶替兵馬使。文端等不願更事全慶。所以歸國。雄雖久在行間。不與先相公交接。然俱是河朔軍將。臭味畧同。將睹覆亡。不無深惜。今聖上方示大信。以安危疑。倘能自新。必舍罪釁。况兩面主兵大將。皆有賊心。事迫圖全。必自救禍。兵馬使若不早決大計。束身歸降。更欲遷延。即無所及。凉風已至。白露將凝。弓勁馬豪。視險如砥。糧儲豐足。器甲精堅。並是諸道強兵。近方抽到。士皆宿飽。人有鬬心。大兵¶ 
<pb:NFKB_QTW_p0707-14a>
一交。立見焦爛。輒申愚慮。幸納至懷。不具。雄白。¶ 

** 宰相與李執方書¶ 
:PROPERTIES:
:TITID: QTWTIT14266
:PERSID: QTWAUT1661
:END:

何司徒頃因軍中擾攘。起授翰垣。推體國之誠。動遵朝典。罄守藩之禮。終保令名。遽此淪亡。深可悼惜。聞以監軍朝覲。貴安物情。軍府事權令後嗣勾當。本於忠順。固匪循私。伏以聖上君臨。惟新景化。施王者之號令。事貴有名。奉祖宗之法度。不可輕易。旋觀臣節。豈惜恩榮。今公卿之議。皆請別命戎帥。聖上恩深悼徃。義在安人。以司徒之盡忠。方垂茂軌。想後嗣之善繼。必有令圖。只在鄰近將帥。成其美志。元和初兩河跋扈之勢。尚未可懷。朝廷制置之宜。難于今日。李師道兵鋒物力。足以自強。猶悉獻吏員。請頒貢賦。管內鹽法。皆歸有司。瀝款披肝。乃授畱務。王承宗迷而知復。尋自納忠。進德棣兩州。以效誠節。故得舉族榮盛。一門保安。望尚書以朝廷公議。兩鎮舊體。令速效忠款。自求寵榮。不使河朔隣封。誤其大計。尚書藩方重寄。宗室信臣。報國之忠。仰思展用。成人之美。必為忠謀。望早布嘉言。勤于善誘。邀其實効。勿受詭詞。臨事制宜。固在明畧。若未獲要領。無憚再三。待知赤誠。方可聞奏。但出于雅意。不可云某¶ 
<pb:NFKB_QTW_p0707-15a>
等令布此懷。其間若須商量者。望於判官大將中揀忠信有才識人。令充使至此。伏希鑑悉。不宣。某等狀。¶ 

** 宰相與劉約書¶ 
:PROPERTIES:
:TITID: QTWTIT14267
:PERSID: QTWAUT1661
:END:

張判官至。奉問。具承情旨。尚書以幽薊頻有叛亂。志在澄清。遠陳嘉猷。益見忠懇。况先侍中累代繼美。功德在人。尚書自按隣封。日彰惠政。想彼人情瞻望。芬若椒蘭。聖上天縱英明。文武並用。正是忠良報國之日。將帥展力之時。聖意又以幽薊一方。頻害節將。懲其汚俗。未欲加恩。張絳固須首變亂風。恭俟朝旨。若擬作三軍章表。坐望兵符。竊料聖情。未必允許。倘不早圖良計。先效赤誠。計不日之間。必又致變。聞彼軍大將。多是舊人。感先侍中深恩。聆尚書美政。導其善意。必合遵承。且望密遣腹心。大布誠信。令張絳自求多福。以保永安。若能請朝廷命帥。舉尚書領鎮。便自歸闕。必不失二蕃金吾。若欲外任。即商量宋亳大郡。便與亞相。軍中兼與二十萬疋物充賞。大將以下。皆酬以官榮。令此一軍。永為朝廷心腹。倘不思大義。姑務因循。即三數月間。且不問着。既未降朝命。何以保安。望尚書審更籌度。早施方畧。必不可費國家財力。致他日興師。倘成此功。永¶ 
<pb:NFKB_QTW_p0707-16a>
光史策。張判官到後。且詳觀事勢。密自揣摩。可之與否。速望報示。不宣。某等狀上。¶ 

** 宰相與王宰書¶ 
:PROPERTIES:
:TITID: QTWTIT14268
:PERSID: QTWAUT1661
:END:

近聞遊奕使更收得劉稹章表。竊以王太尉武俊有安國之大勳。藏於清廟。至於孫承宗阻命。在鎮猶遣親弟承恭自太原詣張相上表祈哀。憲宗不許。旋又遣男知感知信入朝。屬淄青殄滅。因制使楊僕射檢得文案。方知危害武相。本在淄青。承宗無盜殺之罪。方獲昭雪。今劉稹父子無功。皆負重釁。既不詣尚書面縛。又不遣家屬祈哀。置章表于衢路之間。望朝廷降非常之澤。悖慢無禮。前古未聞。遊奕將不便毀除。寔恐非是。况楊弁遣親姪入潞州潛通情計。劉稹並不擒送。又石會關將楊珍[:#AS-9BF8:⿰去⻏]還石會關。兼投賊界。劉稹便敢受納。已加兵固守。比令逆將賈㣥送表至太原。少傅李相公奏聞。旋屬軍中有變。竟未有進止處分。楊弁潛送。賈㣥卻歸。劉稹亦便受領。狡童逆狀如此。不知進表何為。昔漢宣帝將圖霍禹。名臣張敞云。不合明詔自親其文。只合明詔以恩不聽。㣥臣以義固爭。今將帥大臣容其章表。即是私惠歸於臣下。不赦在于朝廷。事體之間。交¶ 
<pb:NFKB_QTW_p0707-17a>
恐不可。切慮尚書以疆場之事。皆須上聞。惟此事抑而不奏。未為至當。望向後更有章表。便令將校所在焚之。惟面縛而來。然後可受領。輒此披陳。幸垂鑒納。不宣。某等上狀。¶ 

** 宰相與盧鈞書¶ 
:PROPERTIES:
:TITID: QTWTIT14269
:PERSID: QTWAUT1661
:END:

聖上以尚書廉簡奉公。和惠恤下。所至之地。皆有能名。以昭義乘僭侈之餘。非廉簡無以革弊。當掊克之後。非惠和無以安人。故輟自漢南。撫寧上黨。承入境之日。煦然如春。壺漿塞途。幼艾相慶。甚善甚善。近頻見章表。捄雪罪人。姑務和寧。以安反側。竊循雅旨。備見深懷。然周書云。刑亂國用重典。蓋以汙染之俗。終須蕩滌。雖唐虞之際。至理之極。猶投放四罪。天下乃定。且以近事明之。頃歲劉總送出幽州大將二十人。當時執政以苟且為意。奏請放還。其後朱克融之徒。皆是其數。朝廷深懲前弊。不得不然。尚書公忠簡儉。皆以具美。惟稍缺威斷。實願彌縫。昔子產戒太叔以政莫如猛。夫火烈。人望而畏之。故鮮死焉。水懦弱。人狎而玩之。則多死焉。太叔為政。不忍猛而。鄭國多盜。太叔悔之曰。吾早從夫子之言不及此。諸葛入蜀。刑法至峻。法正諫曰。君初有其地。未垂惠恤。且客主之義。宜相降下。願緩¶ 
<pb:NFKB_QTW_p0707-18a>
刑弛禁。以慰其望。亮答曰。寵之以位。位極則殘。順之以恩。恩極則慢。吾今威之以法。法行則知恩。限之以爵。爵加則知榮。榮恩並濟。上下有節。為理之道。於此而著。尚書以子產諸葛亮何如人也。尚不以而理。斷可知矣。切望猛相濟。仁勇並施。仗義而行。臨事必斷。不以小惠。擾茲至公。待一方之人。皆明大順。然後漸布仁德。平之以和。斯為得也。輒陳至言。幸垂信納。不宣。某等狀上。¶ 

** 與桂州鄭中丞書¶ 
:PROPERTIES:
:TITID: QTWTIT14270
:PERSID: QTWAUT1661
:END:

某當先聖御極。再參樞務。兩度冊文及宣懿太后祔廟制聖容贊幽州紀聖功碑討回紇制討劉稹制五度黠戛斯書兩度用兵詔敕及先聖改名制告昊天上帝文幷奏議等。勒成十五卷。正觀初有顏岑二中書。代宗朝常相。元和初某先太師忠懿公。一代盛事。皆所潤色。小子詞業淺近。獲繼家聲。武宗一朝。冊命典誥。軍機羽檄。皆受命撰述。偶副聖情。伏恐製序之時。要知此意。伏惟詳悉。謹狀。¶ 

** 與姚諫議郃書三首¶ 
:PROPERTIES:
:TITID: QTWTIT14271
:PERSID: QTWAUT1661
:END:

閏冬極寒。伏惟諫議十五郎尊體動止萬福。即日某悲緒外。蒙差趙押衙至。奉示問不任悚荷。無由拜伏。倍積瞻戀。¶ 

<pb:NFKB_QTW_p0707-19a>

謹因使回。奉狀不次。閏十二月二十八日。從表文崖州司戶參軍同正李某狀上。¶ 

天地窮人。物情所棄。無復音書。平生舊知。無復弔問。閣老至仁念舊。盛德矜孤。再降專人。遠逾溟漲。兼賜衣服器物茶藥至多。槁木暫榮。寒灰稍暖。開緘感切。涕咽難勝。大海之中。無人拯䘏。資儲蕩盡。家事一空。百口嗷然。往往絕食。塊獨窮悴。終日苦饑。惟恨垂沒之年。頓作餒死之鬼。自十月末得疾。伏枕七旬。屬纊者數四。藥物陳裛。又無醫人。委命信天。幸而自活。羸憊至甚。生意方微。自料此生。無由再望旌棨。臨紙涕戀。不勝遠誠。病後多書不得。伏惟恕察。謹狀。¶ 

伏蒙又賜口箴。不任感戴。東都日所惠本畱洛中。無人檢得。兼以道路艱阻。二年來不曾有人至洛。以此前狀諮請。倍深惶悚。小生舌箴更改三五字。不欲兩本流傳。今謹錄新本獻上。舊本伏望封還。如不能遠寄。伏惟必賜焚卻。下情切望。趙總管知廣州時多。此月下旬方至此。伏惟照察。謹狀。¶ 

** 次柳氏舊聞序¶ 
:PROPERTIES:
:TITID: QTWTIT14272
:PERSID: QTWAUT1661
:END:

<pb:NFKB_QTW_p0707-20a>

太和八年秋八月乙酉。上於紫宸殿聽政。宰臣涯以下奉職事。上顧謂宰臣曰。故內臣高力士終始事迹。試為言之。臣涯謹奏云。上元中。使臣柳芳得罪竄黔中。時力士亦從事巫州。因與周旋。力士以舊嘗司史。為芳言先時禁中事。皆芳所不能知。而芳亦有質疑者。芳默識之。及還。編次其口語。號曰問高力士說。上曰。令訪史氏取其事書之。臣涯等既奉詔。乃詣芳孫度支員外璟詢事。璟曰。某祖芳前從力士問。覼縷未竟。復著唐歷。採摭義數尤相近者以傳之。其錄或秘不敢宣。或怪奇非編錄所宜及者。不以傳。今按求其書甚實。臣德裕亡父先臣與芳子吏部郎冕開元初俱為尚書郎。後官亦俱東出。道相與語。遂及高力士說。且曰。彼皆目覩。非出傳聞。信而有徵。可為實錄。先臣每為臣言之。臣伏念所臆授凡有十七事。歲祀久更。遺稿不傳。臣德裕非黃瓊之練習。愧史遷之該博。唯次舊聞。懼失其傳。不足以備大君之問。謹錄如左。以補史官之缺云。¶ 

** 異域歸忠傳序¶ 
:PROPERTIES:
:TITID: QTWTIT14273
:PERSID: QTWAUT1661
:END:

會昌二年四月甲申。回鶻大將勒嗢沒斯率其國特勒宰相尚書將軍凡十二人大首領三十七人騎士二千一百¶ 
<pb:NFKB_QTW_p0707-21a>
六十八人內附。制授嗢沒斯特進檢校工部尚書左金吾衛大將軍同正。封懷化郡王。其酋帥徧加戎秩。賜之金紫。於是穹廬之長。盡識漢儀。左衽之人。咸被王澤矣。臣聞書載率服。美大舜之功。詩列既平。顯周宣之德。暨漢宣帝。亦單于慕義。呼韓來朝。歷紀數千。稱者三代。則知非常之運。必待非常之君。誠契感通。斯為難遇。伏惟仁聖文武至神大孝皇帝紹高祖太宗之神武。慕元宗憲宗之遠畧。英才天縱。武節霆馳。靜深之謀。淵然若海。先定之志。屹然若山。自嗢沒斯歸款朔邊。注心魏闕。制置大畧。盡出宸算。漢高從善。能用六奇。光武揣情。坐知千里。諸將無搴旗之効。㣥臣乏借箸之籌。夫天以信而成功。地以定而載物。惟大君懋一德。法兩儀。故能懷異俗之心。盛中興之業。嗢沒斯者。回鶻之貴酋也。夙稟正性。生知大義。識倚伏之數。明禍福之機。回鶻運屬天亡。歲久不稔。畜產大耗。國邑為虛。流亡徧于沙漠。僵仆被于草莽。由是國之將帥。各率支兵。或入西戎。或歸諸部。惟嗢沒斯精誠上達。天誘其衷。拔自狼居之山。願拜龍顏之主。封章瀝懇。指日誓心。不奪之誠。介如石矣。先是有赤心宰相。桀傲亂常。頗為邊患。嗢沒斯潛布¶ 
<pb:NFKB_QTW_p0707-22a>
誠款於天德軍使田牟。暴其罪狀。梟首以徇。歸大國明也。戴聖君忠也。去亂邦智也。執醜虜義也。具此四美。是謂誠臣。昔仲尼知曾參孝。因為陳君臣父子之義。以著孝經。今聖主以嗢沒斯忠。爰採武功貞烈之事。以為歸忠傳。則聖人善誘之道。又何以加于此乎。廼集秦漢以來至聖朝。去絕域歸中國。以名節自著功業保忠者三十人。勒成上下兩卷。其不自獻款。無迹可稱者。今並不載。臣又聞為善者天報之以福。為不善者天報之以殃。神道昭晰。應如影響。嗢沒斯方欲保大節。成大勳。宜乎佩服斯文。以為鑒戒。臣備位台鉉。獲奉睿謀。受詔序事。冠于篇首。¶ 

** 黠戛斯朝貢圖傳序¶ 
:PROPERTIES:
:TITID: QTWTIT14274
:PERSID: QTWAUT1661
:END:

昔越裳貢雉。薦於宗廟。西旅獻獒。陳以典訓。所以感其至而戒其初也。仁聖文武至神大孝皇帝御歷之四年。天瑞燦爛。王道昭焯。五材並用。六轡斯柔。布政宣室。以張神化。振兵朔野。以耀威靈。故得天晬而清。日晏而明。蟲螟不生。嘉穀以成。中㝢既安。四夷來庭。由是龍荒君長黠戛斯。遣使注吾合素等上表獻良馬二疋。絕大漠而貢赤誠。涉流沙而霑赭汗。非至德所感。孰能臻於此乎。皇帝以前有鸞¶ 
<pb:NFKB_QTW_p0707-23a>
旗。焉用驥騄。不貴龍友。唯駕鼓車。乃命其使見於內殿。賜以珍膳。錫之文錦。謹按故相魏國公賈耽所撰古今四夷述。黠戛斯者。本堅昆國也。貞觀二十一年。其酋長入朝。授以將軍印。拜堅昆都督。逮于天寶季年。朝貢不絕。暨中國多難。為回鶻隔礙。黠戛斯忿其桀驁。乘彼薦饑。於是破龍庭。焚罽幕。蕭條萬里。地無種落。始得出重泉而見白日。披氛霧而睹青天。臣伏見太宗謂㣥臣曰。南荒西域。自遠而至。其故何哉。宰臣房元齡對曰。殊域來朝者。中國乂安。帝德遐被所致也。太宗曰。向中國不安。亦何緣而至。朕覩此懷懼。何者。昔秦始皇幷吞六國。漢武帝威加戎狄。今殊方異類。無遠不賓。竊比秦漢。想無多愧。亦欲傳之子孫。念二王之末途。朕所以不能不懼耳。臣伏思太宗往日之懼。致我唐百代之隆。則聖祖詒謀。可謂深矣。此太宗所以永保鴻名。為受命之祖。陛下所以丕承王業。為中興之主。豈不宜哉。天旨以賈耽有陳平鎮撫之才。得充國通知之敏。其所述作。該明古今。乃詔太子詹事韋宗卿秘書少監呂述往蒞賓館。以展私覿。稽合同異。覼縷闕遺。傳胡貊兜離之音。載山川曲折之狀。條貫周備。文理洽通。臣伏以貞觀初。¶ 

<pb:NFKB_QTW_p0707-24a>

中書侍郎顏師古上言。昔周武王天下太平。遠國歸款。周史乃集其事。為王會篇。今萬國來朝。蠻大[:#AS-FBEE:●]弓率服。實可圖寫。請撰為王會圖。有詔從之。臣輒因韋宗卿呂述所紀異聞。飾以繪事。敢叙率服。以冠篇首。¶ 

** 太和新修辨謗畧序¶ 
:PROPERTIES:
:TITID: QTWTIT14275
:PERSID: QTWAUT1661
:END:

臣聞行險而言(闕)上者。非謂謗也。是實之所招也。蹈仁而被誣者。非巳所召。是盜之所憎也。夫理身絕嫌。人臣止謗之術。虜受不納。人君辨謗之明。然則正者邪之所仇。直者曲之所矯。有能為不才所忌。有功為無庸所嫉。四者苟立。四謗必隨。况偽必亂真。佞實似智。鑠金之口。不謀而同唱。成雷之蚊。未響而先合。以㣥陰而蔽孤陽。以眾比而排獨立。結其禍患。咸本謗言。莫不巧中於隱伏之微。善成于疑似之際。忠賢被之。無以自辨。亦良可哀哉。伏惟皇帝陛下體乾坤簡易之德。合日月無私之照。視聽自天。神明其化。惡淫哇之亂聽。疾紫色之眩目。堲其讒說。常詠格言。臣等將順天聰。綴緝舊典。發東觀藏書之室。得元和辨謗之文。辭過萬言。書成十卷。以其廣而寡要。繁則易蕪。方鏡情偽之源。尤資詳畧之當。遂再加研考。所以理昔賢被誣之狀。¶ 

<pb:NFKB_QTW_p0707-25a>

表前王善鑒之明。實願視則倚衡。居則宥坐。絕其根枿。永杜其來。必也視之於未形。鑒之於無象。方夏后盤盂之誡。比周王玉几之銘。測深慮遠。取為殷鑒。使播揚有所消其象。萋菲無以成其文。忠臣得納其誠。武臣得盡其力矣。于是徵之周秦。覃及聖代。必極精簡。有合箴規。特立新編。裁成三卷。謹繕寫封進。臣等上奉宸謀。竭其鑽仰。敢不虔序聖旨。冠于篇首云。¶ 

** 窮愁志序¶ 
:PROPERTIES:
:TITID: QTWTIT14276
:PERSID: QTWAUT1661
:END:

予頃歲吏道所拘。沈迷簿領。今則憂獨不樂。誰與晤言。偶思當世之所疑惑。前賢之所未及。各為一論。庶乎箴而體要。謂之窮愁志。凡三卷。篇論四十九首。銷此永日。聊以解憂。地僻無書。心力久廢。每懷多聞之益。頗有闕疑之恨。貽於朋友。以俟箴規。¶ 

