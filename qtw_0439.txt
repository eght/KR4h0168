#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0438-24a> 
#+PROPERTY: JUAN 0439
欽定全唐文卷四百三十九¶ 

<pb:NFKB_QTW_p0439-01a>

* 韋肇¶ 
:PROPERTIES:
:PERSID: QTWAUT1180
:END:

肇。宰相貫之父。大歷中為中書舍人。累上疏言得失。為元載所惡。左遷京兆少尹。改秘書少監。載誅。除吏部侍郎。諡曰貞。¶ 

** 駕幸春明樓試武藝絕倫賦(以弧矢之利威天下為韻)¶ 

:PROPERTIES:
:TITID: QTWTIT09273
:PERSID: QTWAUT1180
:END:

有武備者。國之嘉謨。習武事者。人之令圖。其在易也。徵之擊柝。其在禮也。取彼懸弧。蓋居安慮危。而兵不可去。策名委質。而藝不可無。我皇富有四海。光宅八區。然猶軫懷未達。惕慮不虞。欲以廣盛業於二柄。選雄才於百夫。時乃駕幸於層樓。闢場乎九軌。森其羽衞。揭以弧矢。列[:#AS-9BD1:⿱竹替]佩而儼立。端冕旒而高視。詔曰。惟爾力人。惟爾爪士。食我場藿。今則至矣。歌乎采蘩。試可乃已。於是拜手稽首。足之蹈之。騁技於非常之日。爭鋒於拔類之時。則有六鈞用壯。百中無疑。和容就列。省括於茲。射用藏弓。不獨主皮之善。發殊罕忌。而無失鵠之嗤。可謂措杯至習。舍拔必至。盡其妙。而不棄前修。擅其功而若有餘地。天顏既矚。且賞麗龜之功。人意所傾。敢爭射隼之利。又若蒙輪之俊。超乘如飛。騁廣場¶ 
<pb:NFKB_QTW_p0439-02a>
之永埒。覽繁弱而忘歸。左旋右抽。擢兩肩於敏手。奮髯增氣。示衆目以餘威。立表取準。臨危應機。盤過身之矛。所投皆中。執如組之轡。所向無違。宸心用多其勇捷。觀者咸服其精微。至有術非五善。取非十全。不能定是非於己分。而又爭利害於君前。莫不心戰股慄。落羽驚弦。豈搜揚之不至。諒工拙之相懸。夫試也者。為求於衆。捷也者。為同於天。非僥倖之可竊。用旌勸之無偏。是以詣闕者數百計。而升明者纔一二焉。其或進而不濫。動必合雅。靡蹲甲以自媒。思觀禮之見假。始僶俛於法度。忽蒼黃於取舍。信其命而有之。亦不得而無也。宜乎召墨客。授行者。書絕藝於詞臣。傳不朽於天下。¶ 

** 欹器賦¶ 
:PROPERTIES:
:TITID: QTWTIT09274
:PERSID: QTWAUT1180
:END:

若夫天地忌滿。鬼神害盈。方輿以之東缺。圓蓋以之西傾。百川因茲灌注。七曜由是貞明。故聖人以沖虛作式。賢達以撝謙為情。於是盤盂設誡。几杖必紀。金人貽誨於周書。撲滿流規於漢史。順之者福。逆之者恥。乃垂訓於小人。咸取象於君子。豈若方圓有度。規矩合儀。不虛不滿。能安能危。考眾器之論最。實莫先於宥巵。不隨日兮時昃。不與月¶ 
<pb:NFKB_QTW_p0439-03a>
兮暫虧。體執謙損。性尚沖撝。知盈㮣而必覆。故止足而何期。惟上聖之設法。處中庸而在茲。使廉恕以效。貪殘改質。金張可望形而謝寵。許史可覩容而辭秩。疏廣感此而挂冠。范蠡勗茲而自逸。覽斯器之為美。何餘物之能匹。原夫出自聖者之心。成乎匠人之手。匪雕匪刻。可大可久。鄙巨壑之難盈。惡漏巵而虛受。寧取類於瓦杯。以供堯舜。不願同於金爵。惟資桀紂。故一化於陶鈞。歷千載而不朽。由是魯君之廟。置諸戶庭。左鄰東序。右界西扃。惟仲尼之多聖。賴弟子而為銘。僕又何德。輕塵翰墨。雖不假於先容。實有愧於觀國。¶ 

** 撲滿賦¶ 
:PROPERTIES:
:TITID: QTWTIT09275
:PERSID: QTWAUT1180
:END:

夫以天覆高兮地載卑。道幽元兮不可窺。日始中而還昃。月將盈而復虧。滿而不已則溢。高而不已則危。誠古聖之深戒。作來者之明規。示予以倚伏。教予以謙撝。雖蒙昧而不敏。請將心而事斯。故遠求類物。近方諸已。鸚鵡何智兮隴坻先鳴。靈龜何愚兮長塗曳尾。智者禍兮受雕籠之斃。愚者福兮終廟堂之祉。信通塞之暫昧。乃榮枯之一指。何茲器之雖樸。以堪誡而成珍。稟質陶甄之匠。賦容埏埴之¶ 
<pb:NFKB_QTW_p0439-04a>
人。不雕飾以眩目。寧儉素以全身。始含虛而任受。忽多藏而累真。入之有徑。出之無因。其滿也渾兮似蚌珠。未開於重淵之下。其拆也杳兮若鷄卵。初分於太古之辰。豈不以驟。積而靡散。貴得其豐。孰知其難。裂陶鎔之璅璅。出金錢之粲粲。見之者無不興嗟。聞之者盡皆含嘆。若夫窅窅宦子。營營市人。若恥貧賤之域。同趨富貴之津。得利足以潤已。至盈足以敗身。猗歟前跡。安可再循。予遂削營欲之心。守謙光之道。念此物之雖賤。宜吾人之所保。鑒周鼎之覆餗。看魯器之傾倒。猥逢長倩之贈。永為子孫之好。欲窮墨妙之意。以養太元之草。¶ 

** 金劒出匣賦(以金劒開匣光射霄漢為韻)¶ 

:PROPERTIES:
:TITID: QTWTIT09276
:PERSID: QTWAUT1180
:END:

劒者主生殺之氣。匣者同隱見之心。鳴於其中。或幽閒以為恨。出乎其外。信利用以則深。豈徒飾以琱玉。比之兼金。剉雄鋩而不舉。緘異氣而嘗沈者哉。故劒利於人。匣因於劒。蓋所以為重。俾神物而不褻。亦所以表能。將瑞光而亦騐。其始也。若耶之溪涸。赤堇之山開。良金既選。歐冶爰來。合純精而鑄鍊。召太一與風雷。厥功既勤。曠歲月而方就。厥狀斯見。法陰陽之所裁。於是工技之儔。金鏤為匣。制其¶ 
<pb:NFKB_QTW_p0439-05a>
象也。錯玳瑁與瓊瑰。韜而藏諸。秘龍鱗與龜甲。故楚王之未識。我含其章。風胡之將鑒。我耀其光。發匣而覩。爛然非常。環啟蜯以吐月。刃披雲而降霜。若金隄始開。橫秋水之漫漫。如青天欲倚。散陽彩之煌煌。夫惟義也。動而必吉。夫惟神也。行而無跡。號龍泉而其善可珍。指斗牛而其光可射。用晦之際。思顧盻而無遺。出幽之時。思佩服之無斁。伊昔三劒。氣凌九霄。臨敵高揮而血流千里。復讎虛擊而疾不崇朝。苟蒙蔽而未發。雖晏陰之莫昭。且劒之在匣。蓄銳而誰玩。劒之出匣。器利而能斷。亦將試銛鍔於鯨鯢。決浮雲於天漢。或提擕之未及。尚埋淪而可歎。願進用於張華。如見知於雷煥。¶ 

** 瓢賦(以豈徒用乃可珍為韻)¶ 

:PROPERTIES:
:TITID: QTWTIT09277
:PERSID: QTWAUT1180
:END:

器為用兮則多。體自然兮能幾。惟茲瓢之雅素。稟成象而[:#AS-9061:⿰王褱]偉。安貧所飲。顏生何愧於賢哉。不食而懸。孔父嘗嗟夫吾豈。離芳葉。配金壺。雖人斯造製。而天與規模。柄非假操而直。腹非待剖而刳。靜然無似於物。豁爾虛受之徒。黃其色以居貞。圓其首以持重。非憎乎林下逸人。何事而喧。可惜乎樽中夫子。寧拙於用。笙匏同出。詎為樂音以見奇。牢¶ 
<pb:NFKB_QTW_p0439-06a>
氶[:#AS-FBEC:●]巳各行。用謝婚姻之所共。受質於不宰。成形而有待。與簞食而義同。方抔飲而功倍。省力而易就。因性而莫改。豈比夫爾戈爾矛。而勞乎鍛乃礪乃。於是薦芳席。娛密座。動而委命。雖提挈之由君。用或當仁。信斟酌而在我。挹酒漿則仰惟北而有別。充玩好則校司南以為可。有以小為貴。有以約為珍。瓠之生莫先於晉壤。杓之類奚取於梓人。昔者滄流。曾變蠡名而願測。今茲廟禮。請代龍號而惟新。勿謂輕之掌握。無使辱在埃塵。為君酌人心而不倦。庶反樸以還淳。¶ 

** 沙隄賦(以隱以金椎樹之青槐為韻)¶ 

:PROPERTIES:
:TITID: QTWTIT09278
:PERSID: QTWAUT1180
:END:

遵大路乎新謀。倚善人之廣運。沙之積也。得禦濕之宜。隄乃名焉。審用功之分。爰謀爰度。是築是隱。使夫晴靡磽确之煩。雨無塗潦之窘。若然者。施之城闕。豈但三條之通。用之郊坰。可以千里而近。伊功足紀。斯美奚擬。臺或虧簣。我終始兮無然。山不讓塵。我包含兮亦爾。應物兮寧倦。安卑兮詎恥。俾時行各得其所由。故日用不知其所以。君勿謂泥滓之賤。君其乘宏益之深。高而不危。仰諸侯之殊化。直而能正。定志士之夙心。何止禦浸淫而為岸。或當披隤阤¶ 
<pb:NFKB_QTW_p0439-07a>
而揀金。其處也。周帝城之內。徒有羨於瑤池。其堅也。雖眾人之力。固自得於金椎。亦由道存而命舛。天縱而非師。是以遽奔衝。應馳騖。洞萬戶兮旁啟。紛九門兮爭赴。往來相接。見軒蓋之成陰。蹊逕自開。何桃李之足樹。役無妨時。利莫尚茲。豈踰於衢。且以夫大為防也。能保其固。匪同中聚而雨之。仰對高闕兮熒熒。夾植喬木兮青青。無偏無頗。庶託情於王道。不騫不圯。長委質於地靈。願得乘御輦。蔭宮槐。敢邀功於捷徑。期展効於微埃。徒以為臨曲沼。登高臺。誠不如賦沙隄之盛觀。足以騁作賦之才¶ 

* 孫宿¶ 
:PROPERTIES:
:PERSID: QTWAUT1181
:END:

宿。贈僕射逖子。辟河東掌書記。代宗朝歷刑部郎中中書舍人。出為華州刺史。¶ 

** 對讖書判¶ 
:PROPERTIES:
:TITID: QTWTIT09279
:PERSID: QTWAUT1181
:END:

** 　乙家有論語讖鄰告其蓄禁書科徒一載郡斷無罪未知合否¶ 
:PROPERTIES:
:TITID: QTWTIT09279
:PERSID: QTWAUT1181
:END:

先聖立言。蓋非為已。後學敬教。可以潤身。且非亂常。如何議辟。乙門殊闕里。室有儒書。雖則家藏。未遑邦禁。同原伯之不悅。或可見非。比韋氏之能傳。實惟濟美。鄰人誠為妄¶ 
<pb:NFKB_QTW_p0439-08a>
糾。彼已未越彞倫。遽欲論刑。何縣吏之從昧。不置於理。知郡司之有孚。¶ 

* 史翽¶ 
:PROPERTIES:
:PERSID: QTWAUT1182
:END:

翽官京兆尹。出鎮山西東道。為亂兵所害。¶ 

** 仁壽鏡賦(并序)¶ 

:PROPERTIES:
:TITID: QTWTIT09280
:PERSID: QTWAUT1182
:END:

天寶初。有獻書闕下者。言巴蜀之間。有石鏡見於巖之半。仁壽之字。昭然可觀。僕深奇之。因而為賦。¶ 

主上恢大寶。闡鴻休。仁風揚而元德布。壽星輝而皇化流。故得仙靈啟瑞。石鏡涵秋。無往不形。鑒乃侔於止水。有鼎而應。道可以喻虛舟。懿夫化自天鈞。質非鎔造。亭午光射。靈朝曙早。來洞穴之九仙。對商山之四皓。炳崐岫之龍燭。倒風壇之竹掃。光能照乘。不遺罔象之珠。跡在幽巖。為啟崆峒之道。動如秋水之澄。皎如寒雪之凝。駐清夜之圓月。挂長河之片冰。其形不由於拂拭。其勢豈假於鉤繩。君則無心。惟德之斯感。山非自爾。喜神之有憑。左猿吟。右虎嘯。萬籟相目[:#AS-FBED:●]舌。㣥容必召。雖復晉有金飾之美。魏有銀華之妙。何如庸魅而野鹿羞窺。愛舞而山雞自照。昔之寫形仁壽。見膽咸陽。倚玳瑁而稱麗。挂珊瑚而益光。名傳歲月。事著¶ 
<pb:NFKB_QTW_p0439-09a>
縑緗。咸播美於千古。孰歸功於我皇。鏡為之鑒。與明德之合符。石類於金。惟聖躬之初應。可以示後世之千葉。可以軌前王之萬乘。記事之簡。以光良史之書。頌美之詞。更動詩人之興。法天法地之謂仁。不騫不崩之謂壽。惟仁也故能昭泰。惟壽也故能長久。萬人咸識。鄙石室之仙經。六體自然。輕漢園之臥柳。我大君猶抑而不納。謙而不有。小人無益於補天。庶斯文之不朽。¶ 

** 丹甑賦(以國有豐年為韻)¶ 

:PROPERTIES:
:TITID: QTWTIT09281
:PERSID: QTWAUT1182
:END:

皇矣上帝。臨下有則。元德升聞。榮問充塞。三光明而品物昭報。四氣序而黎人不忒。雖休勿休。惟靜惟默。偉夫自然之丹甑。方作瑞於明德。應皇運而無疆。報時豐於有國。其業可大。其功可久。既申命以自天。類有孚而盈缶。循環外映。爰假象以為名。濩落內虛。信當無而入有。明夫既耨既穫。表此不稂不莠。將有開而必先。固茲器之可守。天應靈貺。人期至豐。不汲而滿。將寶鼎而齊列。不炊而沸。與溫泉而比崇。異鈞陶之有作。符造化之為功。千箱以之而發詠。萬姓無嗟乎屢空。且夫人為國本。食乃人天。朝有代耕之秩。野多擊壤之賢。豈不以休徵畢至。瑞應無邊。正色斯呈。¶ 

<pb:NFKB_QTW_p0439-10a>

以明於聖感。天資可尚。是表其豐年。影亭亭於瑞日。光泛泛於祥煙。九功咸序。八政攸先。超三皇而軼五帝。尚何足夫比肩。¶ 

* 韓述¶ 
:PROPERTIES:
:PERSID: QTWAUT1183
:END:

述。代宗時人。¶ 

** 奉天皇帝長子新平郡王墓誌銘¶ 
:PROPERTIES:
:TITID: QTWTIT09282
:PERSID: QTWAUT1183
:END:

維永泰元年歲次乙已二月十七日。新平郡王薨於西京之內邸。春秋四十一。粵以其年五月七日。遷窆於萬年縣龜川鄉細柳原。禮也。王諱儼。字伯莊。睿宗之曾孫。元宗之孫。奉天皇帝之長子也。幼而溫良。夙乃碩茂。動皆執禮。言必稱詩。皇孫之中。德行推美。周邦右戚。漢典開封。代繼讓王之尊。親承太伯之嗣。先朝友愛。奕葉追崇。常佳南楚之風。每翫西園之月。仁者不壽。遘疾而終。皇上軫棠棣之悲。懷雁行之慘。輟朝震悼。義切天倫。鷰云封。龜占從吉。俄辭舊邸。言向佳城。近灞陵之高原。當細柳之古地。丹旐將引。元甲啟行。器備飾終。禮有異等。嗣子年在童幼。執喪而哀。詔葬之儀。悲深先遠。豐碑之窆。詞在刊銘。銘曰。¶ 

文昭武穆。天孫帝子。好古推賢。樂善歸美。親承太伯。業繼¶ 
<pb:NFKB_QTW_p0439-11a>
賢王。漢屏斯重。周卿有光。人閱於水。夜遷於壑。長坂蘭摧。小山桂落。細柳之地。灞陵之川。泉扃一閉。幽千年。¶ 

* 王諫¶ 
:PROPERTIES:
:PERSID: QTWAUT1184
:END:

諫。元宗時人。¶ 

** 為郭令公出上都赴奉天行營敕賜錦戰袍并口脂等謝表¶ 
:PROPERTIES:
:TITID: QTWTIT09283
:PERSID: QTWAUT1184
:END:

臣某言。臣今日己時至臨臯驛西。開府魚朝恩見。奉宣進止。賜臣錦戰袍等。又未時至管城驛。縣中使至。賜臣瓜兩顆。聖慈薦及。寵賜頻加。榮有同於衣錦。恩乃及於挾纊。重裘莫比。被練非堅。以此臨戎。期於盡敵。況傅之香澤。分以甘瓜。推食解衣。未足為喻。誓當畢命。少答殊私。身膏草野。實伸至願。無任受恩稠疊之至。¶ 

** 為劉相請女婿潘炎罷元帥判官陳情表¶ 
:PROPERTIES:
:TITID: QTWTIT09284
:PERSID: QTWAUT1184
:END:

臣晏言。臣實凡淺。謬典樞衡。元元未安。庶政多闕。涓塵罕錄。尸素空慚。臣女婿元帥判官駕部員外郎知制誥潘炎。入侍帷幄。又司戎政。嫌疑之地。顛沛是憂。頃者累表陳聞。冀炎得歸省闥。不謂天聽未達。尚阻愚誠。內懷冰炭。若墜泉谷。臣某誠惶誠恐。臣聞統天下者以天下。舉直錯枉。不¶ 
<pb:NFKB_QTW_p0439-12a>
私其親。故能啟至公之門。塞㣥邪之路。伏惟元聖文武皇帝陛下紹休聖緒。惟新寶歷。內百揆。外清四海。鵷鸞之士。充庭漸階。而臣與潘炎。俱忝近密。兵權國政。在臣二人。是使惡炎者易為辭。嫉臣者易為毀。倘炎獲戾。臣無以見雪。脫臣遇謗。炎無以自明。此臣所以寤寐兢惶。罔知攸止。昔霍光為大司馬。長女婿度遼將軍范明友次女婿羽林監任勝為東西宮衛尉。威勢崇重。冠於一時。不能抑退。卒見傾覆。前史所惡。書而貶之。又劉宏為鎮南將軍事時。朝廷以其女婿夏侯陟為襄陽太守。宏表陟親戚。舊制不得相監。有詔聽從。竟免禍敗。先賢所尚。美而書之。臣雖才謝古人。智不經遠。每憂覆餗。大懼妨賢。竊惟瓜李之嫌。寧望桑藿之許。今是以瀝肝上請。昧死聞天。必元帥藉炎諮謀。則臣甘引退。如或廟堂留臣擇用。伏願終許罷炎。庶遂劉宏之心。無成子孟之禍。無任懇願迫切之至。¶ 

** 為郭令公請授親王四節度大使及五府大都督表¶ 
:PROPERTIES:
:TITID: QTWTIT09285
:PERSID: QTWAUT1184
:END:

臣某言。皇太子者。王之枝葉。固當使之繁茂。以蔭本根。國家自頃以來。率由此道。莫不重其職任。以維四方。如朔方¶ 
<pb:NFKB_QTW_p0439-13a>
范陽河南隴右劒南等州節度大使并五府大都督。一切並用皇子。以相監統。內以制姦宄。外以威寇戎。雖未合封建舊章。亦所以廣維城磐石之義也。自羯胡肆逆。海內糜沸。務求武將。授以兵權。於是大使大都督之職。廢而不復用矣。近日僕固瑒梟夷之後。陛下以朔方巨鎮。寇逆未平。將授其使。賜臣靈州大都督單于安西大都護朔方節度使。此一時之事。非經久之術。今妖氛電掃。中外小康。忝職樞衡。代天理物。固合遵守舊典。宣明國章。豈可復竊大名。紊亂常式。此臣所以內外冰炭。俛仰增慚。伏乞選之親王。授以斯任。俾臣兼靈州長史及副大都護節度大使。佐理其中。并諸府節度。亦望準此處置。四夷聞親王分鎮。必當遠近畏威。將亦絕其覦心。不敢妄動。又大元帥頃者並無親王為之。自皇太子冊在春宮。遂罷斯職。今但置元帥司馬。而元帥未有其人。四方將帥之臣。無所稟命。亦望陛下復授皇太子。以振兵威。此國家要務也。臣前月已具聞。奏陳其事。猶懼陛下未察愚言。不以為念。是以敢再三抵冒。昧死上陳。倘允臣所祈。天下幸甚。無任懇願之至。¶ 

** 安西請賜衣表¶ 
:PROPERTIES:
:TITID: QTWTIT09286
:PERSID: QTWAUT1184
:END:

<pb:NFKB_QTW_p0439-14a>

臣奉某月日敕。令臣河西揀招五千人。赴磧西逐面防捍者。臣到安西之日。安西早已翻營。軍令有行。困不敢息。鐵衣不解。吹角便行。邊庭路長。去去彌遠。往還三萬里。辛苦二周年。朝行雪山。暮宿冰澗。溪深路細。水麤(闕二字)大約一程。少亦百渡。人膚皴裂。道上血流。畜蹄穿跙。路傍骨積。征馬被甲。塞草不肥。戰士戎衣。胡風盡化。今邊秋早冷。赤肉迎霜。臣準敕放還。實恐磧途凍死。伏惟矜慈育物。遠念單寒。請令安西給付綿帛。葢其凍露。路免僵屍。生入鐵門。死將不朽。¶ 

** 唐瀛州景城縣主簿彭君權殯誌銘¶ 
:PROPERTIES:
:TITID: QTWTIT09287
:PERSID: QTWAUT1184
:END:

有唐建中二年歲次辛酉十一月三日。瀛州景城縣主簿彭涗字巨源卒於官。明年十有一月。季弟字長源迎神葬於古漁陽城北采貴里之原。存歿急難。於此極天倫之慼。君之先世。祿至高祖。奕葉瓊枝。在邦已聞。曾祖順。皇朝都水使者。祖杲。御史中丞嶺南採訪使。考棲梧。蒲州司馬。生君身長六尺。性倜儻。善屬文。工楷隸。廣德中。有季父仕於恒。因省遇亂。來遊幽薊。與宏農揚鏻太原王譒河東柳挺以文相友。為當時高唱。及太尉遂寧王司徒義陽公魯衛¶ 
<pb:NFKB_QTW_p0439-15a>
更榮。秉旄此府。恩殊寄重。深沈朱戶。君嘗儒服曳裾。宴語東閣。雖梁邸之待孫羊。竇家之歡崔班。彼一時也。無何。李惟岳以恒趙叛。有詔司徒討逆。議者若師出乎(闕一字)莫之間。屝屨資糧。佇我文吏。君解巾始拜此命。縣與賊鄰。防虞初闕。雈蒲之盜。起於倉卒。長吏請避寇。君曰。擊柝待暴。家人有備。況國邑乎。苟逃(下闕)¶ 

* 豆盧詵¶ 
:PROPERTIES:
:PERSID: QTWAUT1185
:END:

詵。永泰時人。¶ 

** 嶺南節度判官宗公神道碑¶ 
:PROPERTIES:
:TITID: QTWTIT09288
:PERSID: QTWAUT1185
:END:

夫工文者或懦於勇烈。善武者或昧於政理。徐則失於斷。疾則寡於謀。至若文而有勇。武而有政。徐而能斷。疾而能謀者。公有之矣。公諱羲仲。字羲仲。其先南陽人也。高祖出宰榆次。因家太原。昔宋襄公之母弟敖。仕於晉。至伯宗。為三郤所害。州黎犇楚。其子家於南陽。以王父字為氏。公其後也。遠祖均。東漢為九江太守。累遷司徒。六條分而千里雲行。五教敷而四方風動。厥有成績。罔或不臧。自東漢迄於聖代。英賢間發。史牒詳焉。曾祖隋雍州牧鄱陽將軍諱義。國之選也。烈考皇靈州錄事參軍諱良獻。人之望也。皆¶ 
<pb:NFKB_QTW_p0439-16a>
纘承前緒。垂祐後昆。秉德不回。世濟其美。公則靈州府君之仲子也。允文允武。惟忠惟孝。丱歲失趨庭之訓。絕漿有類於參乎。弱齡喪倚門之慈。泣血不殊於柴也。曾未弱冠。克自激昂。不安顏子之貧。遂投班生之筆。乃慷慨而言曰。文武不墜。在人宏之。遂從安思順破魚海。敗五城。授上柱國。又從哥舒翰破吐蕃。收九曲。前後討伐。稠疊勳庸。累遷遊擊將軍左武衛中郎將。暨乾元中。秦州防禦使都督楊公。公之懿親。邦之碩德也。懷郭有道之深識。行祁大夫之內舉。以公才兼文武。德備剛柔。表為司議參軍。尚賢也。至上元初。楊公為同州刺史。又表公兼韓城令當縣團練使。任能也。欃槍未攘。獫狁孔棘。既因之以師旅。又加之以饑饉。寇盜蟻聚於我疆。黔黎鳥散於他境。城壁頹圯。[:#AS-9761:⿰⿸厂墨⻏]戶閉隳。嗷嗷彼方。望公如歲。公於是完城郭。修器械。均賦斂。峙糗糧。城郭之完也。則矗長雲以倚天。器械之修也。則騰勁霜以撲地。均乃賦。則流人不召而來。峙乃糧。則軍士不戒而備。農狎於野。商復於肆。去其煩苛。敦其簡易。曾不期月。而人知所庇。解印未幾。朝廷多之。遷澄城令。無何。楊公拜御史中丞嶺南節度。乃諮參公謀。授以參軍。時宦官呂太¶ 
<pb:NFKB_QTW_p0439-17a>
一怙恃寵靈。凌虐神主。前節度張休為之棄甲。公於是稽韜畧。演遁法。算之以孤虛。考之以風角。潛軍間道。克復舊藩。甲士不勤。而凶黨殲矣。所謂不戰而勝者也。乃大貢方賄。丕敘庶績。朝議嘉焉。授大理少卿兼監察御史。仍充節度判官。懋賞也。棘署亞卿。表其赤心而刺外。柏臺柱史。俾其白簡以正邪。方將振翼南溟。竭誠北闕。曜威靈於象郡。布渥澤於龍川。豈上天不惠。降此大戾。閱水去而不留。藏舟奄其長逝。以永泰三年四月六日。寢疾捐館於上京務本里第。春秋四十有二。以其年五月十八日葬畢陌原。禮也。公之元昆曰夷仲。早世而殞。公之季弟曰昌仲。為光祿寺丞。撫孤追往。號慟靡及。惟公禮以檢身。忠以奉國。其事上也敬。其臨下也簡。御衆以寬。撫孤以義。率性而仁愛及物。因心而孝友過人。從官之祿利。散霑於疎屬。承家之資產。悉付與同生。宗族之所嗟稱。寮友之所景慕者也。夫人昌黎郡君豆盧氏。太原交城令元偉之孫。寧州真寧尉廣洽之女也。調諧琴瑟。志厲冰霜。施衿結縭。作嬪君子。婉嫕淑慎。宜其家人。伯道無兒。豈獨悲於晉史。共姜誓死。寧專美於衛詩。痛失翼於凌虛。思招福而遺有。終願削髮禪寂。¶ 

<pb:NFKB_QTW_p0439-18a>

衲衣空門。愍幼女之未嫁。抑深心而少止。歲月逾邁。陵谷有遷。願播芳猷。記之貞石。詵也不佞。知其為人。哀彼譚公。念茲歸祔。乃為銘曰。¶ 

於穆君子。問望不已。文武並茂。忠孝兼美。德所立兮。奕奕韓邑。嗷嗷疲人。命公為宰。厥政惟新。化所及兮。小臣不帥。肆虐荒裔。師徒不勤。渠魁自殪。資令謀兮。聖朝懋賞。俾崇乃秩。卿月照庭。臺霜輝質。沐鴻休兮。天地不仁。殲我邦彥。百身莫贖。孰不興怨。行之積兮。孀妻孤女。魂斷骨驚。爰紀貞石。永播芳名。美無斁兮。¶ 

