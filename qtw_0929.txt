#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0928-21a> ¶¶¶¶
#+PROPERTY: JUAN 0929
欽定全唐文卷九百二十九¶ 

<pb:NFKB_QTW_p0929-01a>

* 杜光庭¶ 
:PROPERTIES:
:PERSID: QTWAUT2732
:END:

光庭字賓至。縉雲人。一曰長安人。咸通中應九經舉不第。入天台山學道。從僖宗幸興元。留蜀事先主。為金紫光祿大夫諫議大夫。封蔡國公。賜號廣成先生。遷戶部侍郎。後主立。授道籙於苑中。以為傳真天師崇真館大學士。後解官隱青城山。號東瀛子。年八十五卒。¶ 

** 紀道德賦¶ 
:PROPERTIES:
:TITID: QTWTIT18397
:PERSID: QTWAUT2732
:END:

道德清虛元默。先帝先為聖則。聽之不聞。搏之不得。至德本無為。人中多自惑。在洗心而息慮。亦知白而守黑。百姓日用而不知。上士勤行而必克。既鼓鑄於乾坤品物。信充牣於東西南北。三皇高拱兮任以自然。五帝垂衣兮修之不忒。以心體之者為四海之主。以身輓之者為萬夫之特。有皓齒青娥者為伐命之斧。蘊奇謀廣智者為盜國之賊。曾未若軒后順。風兮清靜自化。曾未若皋陶邁種兮溫恭允塞。故可以越圓清方濁兮不始不終。何止乎居九流五常兮理家理國。豈不聞乎。天地非道德也無以清寧。豈不聞乎。道德於天地也有踰繩墨。語不云乎。仲尼有言。朝聞¶ 
<pb:NFKB_QTW_p0929-02a>
道。夕死可矣。所以垂萬古。歷百王。不敢離之於頃刻。懷古今。云古今。感事傷心。驚得喪。歎浮沈。風驅寒暑。川注光陰。始衒朱顏麗。俄悲白髮侵。嗟四豪之不返。痛七貴以難尋。夸父興懷於落照。田文起怨於鳴琴。雁足淒凉兮傳恨緒。鳳臺寂寞兮有遺音。朔漠幽囚兮天長地久。瀟湘隔別兮水濶煙深。誰能絕聖韜賢。餐芝餌术。誰能含光遯世。鍊石燒金。君不見屈大夫。紉蘭而發諫。君不見賈太傅。忌鵩而愁吟。君不見四皓避秦。峩峩戀商嶺。君不見二疏辭漢。飄飄歸故林。胡為乎冒進貪名。踐危途與傾轍。胡為乎怙權恃寵。顧華飾與雕簪。吾所以思抗跡忘機。用虛無為師範。吾所以思去奢滅慾。保道德為規箴。不能勞神效蘇子張生兮。於時而縱辯。不能勞神效楊朱墨翟兮。揮涕以沾襟。¶ 

** 代陶福太保修濜口化請額表¶ 
:PROPERTIES:
:TITID: QTWTIT18398
:PERSID: QTWAUT2732
:END:

臣某言。伏以濜口化者。即二十四化之第十八也。節應配於小滿。列宿應於畢星。陳安世白日昇天。臺蹤尚在。褒女仙乘車得道。轍跡猶存。每嵗春秋。准勅祈醮。頃自用軍之後。幷已摧殘。古殿空壇。僅餘基地。仙儀像貌。盡翳榛蕪。往來絕瞻敬之門。士庶無依歸之所。豈期福地。一旦蕭條。臣¶ 
<pb:NFKB_QTW_p0929-03a>
輒備興修。願資聖壽。伏惟陛下軒帝靈源。緱山仙緒。繼天御極。用道臨民。萬方榮廣覆之慈。三教被維新之澤。芝田柰苑。咸荷精嚴。古廟儒宮。亦蒙繕飾。况是長生之教。敢申崇葺之儀。旋以翦薙蒿萊。興營宇室。像設免嗟於暴露。簪冠克遂於焚修。邈彼靈蹤。還為勝概。香燈有託。齋醮無虧。兼召道士楊元敬獨孤知元和某等三人。就觀居住訖。但以荒凉既久。門額全無。敢祈雨露之恩。特飾神仙之境。其化伏乞聖慈。依濜口舊名。仍賜給聖壽額。許臣自製造懸挂。庶使琅書銀牓。長懸日月之輝。漢水仙山。永祝聖明之壽。臣某無任之至。¶ 

** 謝新殿修金籙道場表¶ 
:PROPERTIES:
:TITID: QTWTIT18399
:PERSID: QTWAUT2732
:END:

臣某言。伏奉聖旨。與右街威儀何沖徽等二十一人。於新殿內修金籙道場七晝夜。今月十四日開。至二十日散。供奉官楊紹業依時設拜言功表贊訖者。伏以天贊聖功。鼎新大內。瑤軒玉砌。超三島之鰲宮。青瑣丹扉。逾九清之鳳闕。叶皇居之壯麗。覩帝宅之深嚴。萬國仰瞻。千靈森衞。纔畢瓊宮之製。先開金籙之壇。鋪舒而一一精新。祇敬而重重蠲潔。龍香上達。依稀而萬聖俱臨。蟾月低光。仿彿而千¶ 
<pb:NFKB_QTW_p0929-04a>
真入會。延洪睿算。遐永皇圖。近臣拜手以投詞。宰輔齋心而瞻祝。殊禎允集。巨貺無涯。隆大寶於千春。總八紘於一統。臣叨膺科教。獲備焚修。豐玉饍於天廚。躡雲庭於仙境。兢榮已極。頒錫薦臨。伏蒙宣賜襯錢銀器疋段等。澤深溟海。恩重嵩衡。顧慚鷦燕之微。何報聖明之獎。臣無任之至。¶ 

** 謝恩除戶部侍郎兼加階爵表¶ 
:PROPERTIES:
:TITID: QTWTIT18400
:PERSID: QTWAUT2732
:END:

臣某言。伏蒙恩勅。除授光祿大夫尚書戶部侍郎上柱國蔡國公廣成先生者。睿慈春煦。宸翰雲敷。叨榮而但覺逾涯。荷渥而罔知所措。臣某中謝。臣聞聖明居上。是必授任才能。俊乂在官。乃貴陳力就列。皆以道包經濟。言達變通。上有致君之能。下盡為臣之節。處既得地。用務適時。苟虧利物之期。必致取容之誚。如臣幽懦。榮奉休明。循顧庸襟。敢臻殊寵。伏惟陛下披圖創歷。握紀繼天。明逾兩曜之懸。德合二儀之暜。蕩滌氛垢。蘇泰寰區。功宣而萬有同心。化被而八紘繞指。夢通巖壑。肱股符命說之求。景仰煙波。輔弼契非熊之兆。元勳貞佐。捧日扶天。人傑時英。誕星降嶽。青宮翼贊。日月重光。朱邸忠貞。盤維增永。臣某江湖賤質。簪褐微才。為儒既昧於成麟。學道甘期於畫虎。矧復辭吳¶ 
<pb:NFKB_QTW_p0929-05a>
嵗久。奉聖年深。杳無山水之思。每感風雲之會。歸棲照育。三十餘秋。施重嵩衡。遇深溟渤。變枯荄為茂草。起敗骨為豐肌。徒曰奇功。難偕聖獎。是以臣俯盈丹懇。積感皇慈。曉動神魂。夜驚形影。效報未申於絲髮。憂惶空溢於肺肝。况復啟運之初。垂裳之始。錫峒山之美號。加北省之華資。無以身諭國之譚。上裨天聽。乏造膝沃心之議。仰副宸衷。揣身世而榮顯居多。於爵位而貪饕已極。豈可重塵清級。更履殊榮。紹碧落之嘉稱。集元關而璅質。且如漢推[:#AS-90FB:●]倩。晉有稚川。未聞聯居清重之司。再踐非常之秩。揣量戰越。進退兢榮。仰對宸嚴。無階陳讓。唯虔砥礪。久答鴻恩。臣不任。¶ 

** 謝恩奉宣每遇朝賀不隨二教獨引對表¶ 
:PROPERTIES:
:TITID: QTWTIT18401
:PERSID: QTWAUT2732
:END:

臣某言。伏蒙聖慈。以臣每有起居稱賀。皆與道眾僧人齊班。特降宣旨。令臣自今以後。獨入引對。不隨眾列者。禮加異等。事越常倫。褒稱發自於聖心。榮盛獨光於道域。隆恩顯示。負戴難勝。臣某誠榮誠懼頓首頓首。伏惟陛下誕睿承天。執符御極。包乾坤而覆載。懸日月以照臨。披金鏡之光華。無幽不察。調玉燭而亭育。有物皆春。由是露灑天根。澤流地表。肅武功而定氛祲。桀。黠悛心。修文德而服要荒。¶ 

<pb:NFKB_QTW_p0929-06a>

奸兇革面。毳幕穹廬之俗。冰居穴處之鄉。重趼來庭。占風入貢。理定而樂作。功成而禮行。舉三代之頹綱。興百王之墜典。有沿有革。無黨無偏。至若㣥后朝元。垂衣當宁。儼三傑十臣之佐。冠非熊審像之賢。文物羽儀。輝今映古。其或雲衫羽服。仰丹階而効嵩呼。白足方袍。列彤庭而申華祝。此時微臣。常依旅進。得面雲階。每驚巖壑之微。獲在煙霄之上。今則逈隆睿獎。頓革前儀。念臣雖迹預簪冠。而身叨爵秩。清級纔移於北省。華資又接於南曹。特令敷奏之時。不雜緇黃之侶。俾其獨引。顯示優恩。昔者魏重謙之。梁尊貞白。漢稱曼倩。秦有子平。禮容靡覩於新規。朝揖皆循於常度。今自降九天之明命。垂萬世之宏規。退省幽孱。但切淩兢之感。顧慙纖弱。何勝雨露之恩。惟勵丹誠。永酬鴻澤。臣某無任之至。¶ 

** 謝獨引令宣付編入國史表¶ 
:PROPERTIES:
:TITID: QTWTIT18402
:PERSID: QTWAUT2732
:END:

臣某言。伏蒙聖慈。特降宣旨。賜臣不隨二教。獨引對敭。以臣謝恩表宣付史館者。迥自宸衷。光申異禮。仍編信史。永戴優恩。祇荷難任。寵榮增極。臣某中謝。伏惟陛下大明御歷。至聖宣功。廓覆載以覃恩。竝曦舒而流照。賢良入輔。庭¶ 
<pb:NFKB_QTW_p0929-07a>
多命世之臣。夷夏歸仁。府積殊方之貢。有俗皆臻於富壽。無為欲蹈於華胥。由是蓬島芝宮。咸加炳煥。祇林柰苑。畢集精嚴。四靈挺質以呈休。六氣調時而表貺。元儒鼎盛。緇褐同歡。臣猥以常倫。榮逢景運。道籍兩塵於美號。官榮再履於崇班。別顯殊恩。賜其獨對。緇黃班裏。受宣而徑入雲天。鵷鷺庭中。顧影而疑生羽翼。今則寵編國史。昭示寰區。迥隆非次之遷。永載不刊之典。荒愚有素。難勝雨露之恩。蕭芥至微。何報乾坤之德。惟虔修勵。上答聖明。臣不任。¶ 

** 賀黃雲表¶ 
:PROPERTIES:
:TITID: QTWTIT18403
:PERSID: QTWAUT2732
:END:

臣某伏覩鴻臚卿趙溫珪奏。今月二十三日。皇帝駕幸得賢樓看閱將士。皇太子自城南閱馬帳頭迴入城。至酉時。城上有黃雲兩片。狀如華葢。逡巡變為紫色者。臣謹按堯之誕生。常有黃雲垂覆。舜之御宇。常有黃雲凝空。又漢宣帝幸甘泉宮。紫雲入殿。宋世祖踐祚。紫雲見於端門。黃帝有瑞雲。以雲紀官。今者德動天休。瑞呈雲物。華夷共仰。海嶽同歡。臣某中賀。伏惟陛下體道握符。惟天縱聖。仁周動植。惠暜寰瀛。柔遠俗以文明。懾兇奴以武畧。蓋以中原未泰。品物未寧。將申戡靜之機。用拯生靈之弊。授律則南摧¶ 
<pb:NFKB_QTW_p0929-08a>
醜蜑。鑿門則北掃煙埃。鐵軸牙檣。水輝龍驤之旅。霜戈雪㦸。陸陳隼擊之師。振動山川。奔驅雷電。佇聞恢拓。以廓乾坤。爰命皇太子訓整六軍。申明三令。蒙輪挾輈之士。壯氣淩空。拔山扛鼎之夫。雄心貫日。皆堅金石。咸勵忠貞。允合天心。果昭靈貺。輪囷對起。蕭索齊凝。成金柯玉葉之奇。高浮帝座。變紫葢如葩之狀。低接皇城。初呈蔭鼎之姿。漸結臨關之色。有以見圓穹贊祐。皇德升聞。越唐堯虞舜之徵。超宋祖漢宣之感。自此率賓八極。同軌萬方。增聖壽於億千。固宏基於隆永。臣躬深睿奬。謺覩殊祥。敢謠詠以抒情誠。効謳歌而頌聖德。詩一首陳進。¶ 

** 賀雅州進白鵲表¶ 
:PROPERTIES:
:TITID: QTWTIT18404
:PERSID: QTWAUT2732
:END:

伏覩嚴道縣多功團崇善里百姓李彥韜。於楠樹上獲白鵲進獻者。五行表瑞。見金運之隆昌。百辟同瞻。賀玉京之貽貺。臣某中賀。臣聞王者正名立訓。體乎天意。勝殘去殺。慰此人心。則有異木珍禽。來儀朝闕。霜毫動色。紺趾標奇。斂羽呈姿。應見徒誇於漢魏。傳聲送喜。翱翔顯奉於皇明。伏惟陛下瑞冠百王。功超三古。協序而風調禹律。燭昏而鏡滿軒臺。亭毒萬方。再樹乾坤之本。照臨下土。重懸日月¶ 
<pb:NFKB_QTW_p0929-09a>
之光。鄙炎漢之息肩。邁唐堯之鼓腹。人歌嵗稔。物賴時康。况乃萬旅貔貅。千營鎧甲。擒兇翦弊。撫弱字孤。雷掀鉦鼓之行。雲黯旌旗之舉。發令而雄豪踴躍。申恩而疲瘵昭蘇。五星運度以垂休。八海承風而寢浪。遂至山河効祉。禽羽呈祥。遠離海上之巢。來對雲中之闕。觀其玉籠乍啟。雪姿不驚。望聖苑以迴翔。對天慈而鼓舞。往來瑤陛。棲泊珠簾。認素羽以難分。聽新聲而已熟。不是成橋之侶。殊非繞樹之㣥。既彰團雪之容。實煥來金之盛。佇見干戈載止。奸邪屏除。蕩疆場之煙烽。永歸北極。靜寰區之榛梗。自我西方。信超魏德之雄。更掩漢成之代。臣獲逢昌運。累覩殊祥。輒陳歌頌之詞。上[:#AS-FE4A:●]¶ 
[:#AS-FBED:●]免聖明之鑒。臣謹課頌聖德紀瑞詩一首陳進。干凟冕旒。無任之至。¶ 

** 賀天貞軍進嘉禾表¶ 
:PROPERTIES:
:TITID: QTWTIT18405
:PERSID: QTWAUT2732
:END:

臣某伏覩天貞軍留後崔善進射洪縣百姓王友田上嘉禾合穗圖者。聖德遐通。祥符謺至。文武瞻覩。中外歡呼。臣某謹按瑞圖云。嘉禾者美瑞也。稔嵗精。王者德至於土。則二苗同秀。昔者唐叔得禾。異畝同穎。成王問周公曰。二禾一穗。意天下和同乎。王命唐叔作嘉禾篇。由是九土會同。¶ 

<pb:NFKB_QTW_p0929-10a>

八紘歸化。旅獒西貢。越雉南來。三十世之宏基。七百年之大業。輝前映古。逾夏掩商。今在聖明。復彰斯瑞。伏惟陛下紹軒皇之聖緒。承周帝之洪源。應歷數以配天。總華夏而類帝。惟恭惟儉。絕嗜音酣酒之娛。乃聖乃神。有明目達聰之美。宏武德而先懲不軌。電掃奸妖。播文風而旋撫戎羌。雲奔琛賮。憂勤黎獻。軫憫耕農。嵗致豐穰。田無炎潦。德通於地。見共秀於二苗。應達乎天。果異畝而同穎。契聖祖興周之瑞。表吾君拓土之徵。昔則合天地為一同。今則包萬方為一統。况屬王師薄伐。誓眾弔民。雄稜已懾於彼方。禎異先呈於近境。佇觀收剋。永蕩氛霾。開九天日月之光。顯符周卜。合四海生靈之望。同比唐禾。臣竊仰瑞圖。賡歌聖德。願預採詩之錄。思陪唐叔之篇。謹課頌聖德嘉禾合穗詩一首進上。¶ 

** 請駕不巡幸軍前表¶ 
:PROPERTIES:
:TITID: QTWTIT18406
:PERSID: QTWAUT2732
:END:

臣某伏覩宣旨。駕幸北路軍前者。臣聞展義巡功。禮經垂典。誅兇伐叛。有國通儀。蓋欲迴廣照於一方。輯五瑞於㣥后。翦其暴亂。慰彼蒸黎。况蠢爾邠岐。久迷大順。匪朝伊夕。即覩殄平。不足以親駕戎車。遠臨狡穴。依依眾懇。僉用驚¶ 
<pb:NFKB_QTW_p0929-11a>
疑。伏惟陛下逾舜文明。超周神武。稟秋霜之令。敷春育之恩。委以至公。推其大信。覆載之內。風偃化行。而隴渭之鄉。岍岐之俗。甘寒谷之氣。自棄陽和。息惡木之陰。顯孤臨照。恃蟻封而稱固。巢燕幙以偷安。今則上將專征。雄師薄伐。遠憑聖算。必剗根荄。竊惟漢曲褒川。方當寒沍。霜雪嶮棧。豈易躋登。况射鮒穿蠅。詎用千鈞之弩。孤城荒堞。寧煩萬乘之威。伏乞聖慈。俯徇㣥心。特寢成命。佇觀剋捷。永統華夷。干冒宸嚴。無任戰越兢懼迫切屏營之至。謹詣閣門奉表陳請以聞。¶ 

** 第二表¶ 
:PROPERTIES:
:TITID: QTWTIT18407
:PERSID: QTWAUT2732
:END:

臣某伏覩宣旨。駕幸北路軍前。皇太子宰臣百官等上表陳請。未賜俞允者。省訪風俗。雖經典之舊儀。慰撫師徒。乃君父之慈照。但以道途險阻。水陸嚴凝。遐邇㣥心。實切憂灼。伏惟皇帝陛下體堯慈惠。逾舜欽明。欲令寰海之人。共沐雍熙之化。憬茲汧隴。密邇封隅。久負歡盟。深辜恩信。識變通者。已束身効順。迷向背者。猶掩耳偷安。致一境之生靈。銜積年之怨抑。徇吠堯而有日。思慕舜以無由。所以授姜鉞以整師。築韓壇而誓眾。風馳號令。雨驟雄豪。上將等¶ 
<pb:NFKB_QTW_p0929-12a>
威震雷霆。心堅鐵石。指期剋日。必就削平。豈勞親駕翠輿。躬麾白羽。六龍八馬。驅馳嶮棧之中。萬騎千官。迢遞層峯之外。方零霜雪。漸逼沍寒。伏乞聖慈。俯聆億兆之情。特駐省方之命。上為宗社。下慰華夷。佇對捷書。更開土宇。臣叨深睿奬。倍慊明誠。塵[:#AS-FE4A:●]¶ 
[:#AS-FBED:●]免宸嚴。不任待責望恩迫切禱祈之至。¶ 

** 謝恩賜興聖觀宏一大師張潛修造表¶ 
:PROPERTIES:
:TITID: QTWTIT18408
:PERSID: QTWAUT2732
:END:

臣某伏覩恩勅。宣賜左街興聖觀宏一大師張潛。令修葺住持者。寵自宸衷。榮臻道域。簪裳增忭。芝术騰輝。臣某中謝。伏惟陛下道鈞軒后。聖竝放勳。凝懷於姑射之峯。寄夢於華胥之境。睠言大教。理契生津。棲神泯合於無為。屬念潛期於有德。化合清靜。善利家邦。觀宇蕭條。像設塵翳。爰敷綸渥。載俾葺崇。伏以前建觀地接玉清。昔為道學。尋改貞元之宇。復標紫極之宮。至德年中。易名興聖。前臨廣陌。東距錦江。宛是靈墟。實惟勝所。况門庭具設。像貌儼存。誠歷代之仙蹤。乃皇都之福地。今則重加繕飾。盡撤葷腥。拂塵埃於湫隘之中。還瞻玉相。蕩瓴甓於蒿榛之內。別築瑤壇。灑雨露而騫樹增榮。薦沈麝而睟容伊穆。張潛等精專¶ 
<pb:NFKB_QTW_p0929-13a>
剞劂。恪勵住持。夕磬晨鐘。祝遐長於聖壽。朝香暮燭。期隆永於皇圖。臣某獲列教門。躬榮睿澤。不任之至。¶ 

** 謝恩宣賜衙殿點鐘表¶ 
:PROPERTIES:
:TITID: QTWTIT18409
:PERSID: QTWAUT2732
:END:

臣某伏蒙聖旨。宣賜衙殿前點鐘一口。於日院內充齋醮扣擊者。恩垂霄漢。榮及簪裳。抃蹈無階。輝華增極。伏惟陛下二儀覆燾。三景照臨。澤浸無涯。惠敷有截。故得八溟息浪。長鯨將殄於昌時。五緯循常。巨彗欲銷於永夕。削平夷夏。倒戢干戈。而復俯軫皇情。留慈元教。致感應於洞府。符應見於靈仙。固當齊聖壽於日月星辰。隆寶祚於乾坤海嶽。今者念臣院宇之內。簨簴未全。每於齋醮之辰。尚闕舂容之響。既乏通真之器。莫諧集聖之儀。輟瑤階泛日之音。來從天上。頒豐嶺含霜之韻。降在人間。事超錫樂之榮。恩重點鐘之賜。永當柱焚芝术。禱祝真靈。冀啟禎休。仰酬聖奬。所宣賜鐘。臣敬以焚香祇受訖。不任。¶ 

** 謝恩賜玉局化老君表¶ 
:PROPERTIES:
:TITID: QTWTIT18410
:PERSID: QTWAUT2732
:END:

臣某言。伏奉恩勅。宣賜舊玉局洞門石像老君。歸龍興觀御容院閣下西間奉安供養。其葢石舍一區。移拆就觀起立。幷賜錢設齋。道眾將幡花引歸觀表讚等者。皇澤霶臨。¶ 

<pb:NFKB_QTW_p0929-14a>

元門增耀。康莊改觀。道俗同歡。臣某中謝。伏惟陛下法道披元。垂衣運化。暢清靜無為之理。敷希夷不宰之功。已洽大寧。將臻一統。以元元像貌。密邇宸居。雖香燈無曠於常儀。而供養合歸於法宇。爰申明命。豐備齋羞。焚蘭术以飄香。森幢幡而成列。鐃金鳴玉。纔離象闕之庭。雲邁風行。遽入龍興之閣。㣥心瞻仰。萬象歡隨。雷喧讚悅之音。霧集聖明之福。臣與道眾等獲棲大教。謺荷隆恩。永勵修持。上酬睿奬。不任之至。¶ 

** 賀收隴州表¶ 
:PROPERTIES:
:TITID: QTWTIT18411
:PERSID: QTWAUT2732
:END:

臣某伏覩北面軍前隴州節度使桑。以手下兵士及城池歸降。收復隴州者。睿算遐宣。元勳效節。纔申薄伐。已復雄城。臣某中賀。伏惟陛下聖邁黃軒。威超周武。運神機於掌內。動有成功。料勍敵於彀中。舉無遺策。自岐郊負義。關外隳盟。深辜敦好之儀。遽絕睦鄰之分。擁豺狼之一旅。恃疆土於三州。巢折葦以偷生。坐積薪而稱固。小不事大。春秋所誅。所以義士盱衡。謀臣扼腕。皆期殄掃。遂舉戈矛。六軍奮躍以爭先。八校喑嗚而致勇。蹴土佇摧於吳岳。飲馬將竭於渭流。桑以智合變通。心明向背。倒戈銜璧。効命¶ 
<pb:NFKB_QTW_p0929-15a>
投誠。獻千里之山河。不施寸刃。復一方之戶口。無損秋毫。便迴亳社之鋒。自收商受之眾。想回中之路絕。退且無歸。顧灞上之讎深。竄將奚適。料其元醜。即見梟擒。廣通於八水三山。永統於九州四海。俱頒舜歷。盡入禹封。臣獲奉昌期。冀觀大捷。無任之至。¶ 

** 壽春節進章真人像表¶ 
:PROPERTIES:
:TITID: QTWTIT18412
:PERSID: QTWAUT2732
:END:

臣某伏以皇圖昭永。上帝開祥。北極瑤樞。煥虹光而誕睿。中天玉斗。飛紫電以凝華。萬國歡瞻。㣥心增抃。伏惟陛下二儀炳靈。九清集瑞。至化塞乎天地。清明肅於鬼神。肇三十世之宏基。方隆周業。興四百年之景運。佇越漢圖。浸德澤於元儒。鼓薰風於夷夏。今屬壽春大節。祝聖昌辰。琛賮雲馳。梯航波委。咸修芹禮。以繼山呼。臣與當院道士等。虔拂華壇。精依祕格。諷琅書寶軸。披霧韞霜羅。克嚴蠲潔之誠。永廣乾坤之福。鑒聖真人昔師道祖。躬受靈篇。傳真記於先天。緘瓊文於福地。豫明皇業。洞達元樞。嵩公之識神堯。貞白之知梁武。以之校美。詎可同年。是敢藻繢縑繒。式資瞻仰。庶因焚炷。克嗣禎休。干冒宸嚴。臣無任祝聖虔切屏營之至。其畫像功德數等。謹詣閤門奉進以聞。伏聽勅¶ 
<pb:NFKB_QTW_p0929-16a>
旨。¶ 

** 黃萬祐鄧百經賜紫衣師號謝恩表¶ 
:PROPERTIES:
:TITID: QTWTIT18413
:PERSID: QTWAUT2732
:END:

臣某伏覩恩勅。夔州道士黃萬祐賜紫衣仍師號。羅江縣道士鄧百經賜紫衣者。大聖御天。神功及物。庭有賢良之佐。野無遺逸之人。率土朝宗。允當聖日。臣某中謝。伏以黃萬祐等。林泉得志。麋鹿為㣥。深處巖蘿。罔窺名利。或丹華救物。有迴生駐景之能。朱篆誅邪。有蕩魅除兇之效。皆彰道用。潛贊明時。遽捧鶴書。來朝鳳闕。萬祐既趨於錦水。百經至自於羅江。共仰堯天。俱榮舜澤。歷觀前史。莫得比倫。伏惟陛下道邁唐堯。功高軒后。想汾水凝神之日。尚遠九重。比峒山請益之辰。猶勞載駕。今則蒲車允至。桂檝云來。徑捨煙蘿。躬朝旒扆。顯封嘉號。俱錫服章。美輝編。光揚簪褐。不任之至。¶ 

** 詔與黃萬祐相見謝表¶ 
:PROPERTIES:
:TITID: QTWTIT18414
:PERSID: QTWAUT2732
:END:

臣某言。伏奉宣旨。令臣就內樞密院與宏道大師黃萬祐相見者。天慈軫念。俯及孱微。荷載難勝。兢榮增極。臣某中謝。伏惟陛下化宏有道。理尚至仁。憂勞暜及於萬方。軫念無遺於一物。故得眠雲逸士。遙馳向闕之心。傲世高人。盡¶ 
<pb:NFKB_QTW_p0929-17a>
識朝天之禮。宏道大師夙探至術。深隱嵌巖。名姓可聞。儀形莫覩。今者爰隨徵詔。直詣闕廷。捨草帶荷裳。寵紫衣師號。事光史筆。榮耀道門。伏蒙聖慈。宣命微臣。與之相見。獲奉睿明之奬。得瞻雲鶴之容。步武壺夭。躋身蓬島。祇膺異渥。榮耀萬生。顧惟鷦鷃之微。何報乾坤之德。臣某不任。¶ 

** 皇帝為太子生日設齋表¶ 
:PROPERTIES:
:TITID: QTWTIT18415
:PERSID: QTWAUT2732
:END:

右。臣伏奉聖旨。為皇太子生辰。特宣賜莊宅庫錢陸拾貫文省除。於北帝院差選道眾二十一人。於七月八日開置黃籙道場七晝夜。至十五日散齋者。伏以紫氣充庭。青宮誕睿。動歡聲於六合。凝喜氣於九重。凡在寰區。皆虔祝賀。伏惟陛下恩周中外。念軫臣僚。以皇太子素切修行。常思儉約。懼無名之破費。使眾力之煩勞。一應諸司。欲有齋修。竝令止約。頒賜內庫錢物。特開仙觀壇場。祈玉京金闕之真。廣宸殿離方之福。美高典冊。事邁古先。臣某獲奉絲綸。將申焚祝。覩維新之寵澤。垂正大之宏規。不任抃蹈之至。謹錄狀陳賀。謹奏。¶ 

