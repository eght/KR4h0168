#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0851-20a> ¶
#+PROPERTY: JUAN 0852
欽定全唐文卷八百五十二¶ 

<pb:NFKB_QTW_p0852-01a>

* 韓保裔¶ 
:PROPERTIES:
:PERSID: QTWAUT2333
:END:

保裔。晉天福時人。¶ 

** 請狴牢加藥餌奏¶ 
:PROPERTIES:
:TITID: QTWTIT17258
:PERSID: QTWAUT2333
:END:

伏請天下狴牢。特頒惻憫。抱沉疴者。宜加藥餌。無骨肉者。勿使饑寒。庶裨解網之仁。用補泣辜之德。¶ 

* 殷鵬¶ 
:PROPERTIES:
:PERSID: QTWAUT2334
:END:

鵬字大舉。大名人。少舉進士。後唐閔帝鎮魏州。辟為從事。及即位。拜右拾遺。歷左補闕考功員外郎。充史館修撰。遷刑部郎中。晉天福中擢中書舍人卒。¶ 

** 請加恩敘封疏¶ 
:PROPERTIES:
:TITID: QTWTIT17259
:PERSID: QTWAUT2334
:END:

竊聞司封格式。內外文武臣僚纔昇朝籍者。無父母便與追封追贈。父母在即未叙未封。以臣所見。誠為不可。此則輕生者而重死者。棄今人而錄古人。其榮有何。其理安在。又云。父母在。品秩及格者。即與封其母。不言其父。便加邑號。兼曰大君。遂令妻則旁若無夫。子則上若無父。豈有父則賤而母則貴。夫則卑而妻則尊。若謂其父未合加恩。安得其母受賜。若謂以子便合從貴。曷得其父不先。伏以父¶ 
<pb:NFKB_QTW_p0852-02a>
尊母卑。天地之道。尊無二上。國家同體。今母受封父無爵。名教不順。莫大於茲。臣伏乞自今後。文武臣寮父母在。其父己有官爵者。即敘進資品以及格式。或不任祿仕。即可授以致仕或同正官。所貴得以敘封妻室。即父母俱榮。孝子無不逮之感。閨門交映。聖君覃慶賞之恩。噫。荷陛下孝治之風。受陛下榮親之祿者。靜而屈指。不過數人。陛下得以特議舉行。編為令式。勸天下之為善。令域中之望風。自然見前代之闕文。成我朝之盛典。況唐明宗朝長興元年德音內一節。應在朝中外臣寮。父母在並與加恩。司封不行明制。堅執前文。倘布新恩。兼合舊勅。庶使事君事父。嘗遵一體之規。為子為臣。不失兩全之義。臣又聞司封令式。內外臣寮官階及五品己上者。即封妻廕子。固不分於清濁。但祇言其品秩。且諫議大夫給事中中書舍人並是五品。贊善大夫洗馬中允奉御等亦是五品。若論朝廷之委任。宰相之擬掄。出入之階資。中外之贍望。則天壤相懸矣。及其敘封。乃為一貫。相沿至此。其理甚非。而況北省為陛下侍從之臣。南宮掌陛下彌綸之務。憲臺執陛下紀綱之司。首冠㣥寮。總為三署。當職尤重。責望非輕。此則清列十¶ 
<pb:NFKB_QTW_p0852-03a>
年。不遂顯榮之願。彼則雜班兩任。便承封廕之恩。事不均平。理宜改革。伏乞自今後。應諸司官及五品己上者。即依舊制施行。應三署清望官及六品已上。便與封廕。清濁既異。秩品宜昇。仍下所司。議為恒式。¶ 

** 晉故竭誠匡定保乂功臣特進檢校太保右金吾衛上將軍兼御史大夫上柱國長沙郡開國公食邑一千八百戶食實封一百戶贈太傅羅公墓誌銘(并序)¶ 

:PROPERTIES:
:TITID: QTWTIT17260
:PERSID: QTWAUT2334
:END:

夫天地肅物。松栢猶或後彫。郊藪呈芳。芝蘭焉能長秀。故老氏有必摧之歎。仲尼興不實之悲。衆木低而梁棟傾。嚴霜重而祥瑞去。物之有矣。可得喻焉。公諱周敬。字尚素。其先顓頊之裔也。封於羅。以國為氏。地連長沙。因家焉。公即長沙之後也。曾祖讓。皇檢校司空。累贈太師。封南陽王。娶宋氏。封越國太夫人。祖諱宏信。皇天雄軍節度使檢校太師兼中書令長沙王。累贈守太師。累封趙王。諡曰莊肅。娶趙國夫人呂氏。先薨。又娶吳國夫人王氏。為時之瑞。命世而生。倜儻不㣥。英雄自許。有唐之末。大盜勃興。鎮守一方。廓清干里。上則忠於社禝。下則施及子孫。烈考諱紹威。皇¶ 
<pb:NFKB_QTW_p0852-04a>
天雄軍節度使。守太師兼中書令鄴王。贈守尚書令。諡曰貞莊。天地鍾秀。山河孕靈。下筆則泉湧其文。橫戈則雷震其武。惠惟及物。明可照姦。曠古己來。罕有其比。貞莊有子四人。長廷規。天雄軍節度副大使檢校太傅駙馬都尉。少薨。贈侍中。次周翰。義成軍節度使檢校太傅駙馬都尉。亦少薨。贈侍中。次周允。前保大軍行軍司馬檢校兵部郎中兼御史大夫柱國賜紫金魚袋。早歷通班。繼為上介。綽有器業。可奉箕裘。公即貞莊公第三子也。性稟淳和。生知禮樂。早失天廕。幼奉母儀。秦國夫人劉氏。即故[:#AS-8862:⿱亠兊]州節度使太師公之第三女也。肅雍無比。柔順有聞。示以愛慈。加之訓導。遂令諸子。悉著美名。時梁乾化初。公之次兄。方鎮南燕。公時年九歲。秦國夫人歸寧於[:#AS-8862:⿱亠兊]州太師之宅。遂命侍行。至闕下。梁(闕一字)主宣召入內。對敭明庭。進退有度。上甚器重之。遂授檢校尚書禮部員外郎。仍賜紫金魚袋。自此恒在宮禁。出入扈從乘輿。與皇親無間。侍立冕旒。多備顧問。無非辯對。深洽宸衷。上尤奇之。其年秋七月。歸南燕。甲戍秋七月。公之次兄薨於滑州之公府。上聞訃奏。乃謂近臣曰。羅氏大勳之後。宜賞延。遂命公權知滑州軍州事檢¶ 
<pb:NFKB_QTW_p0852-05a>
校禮部尚書。冬十月。上表乞入覲。十一月至京師。朝謝畢。翌日有制。授宣義軍節度使檢校尚書右僕射。年方十歲。位冠五侯。甘羅佩印之初。未為少達。王儉登壇之日。己是老成。十二月至自京師。乙亥春三月。鄴中搆亂。河上屯兵。況處要衝。屬茲征伐。事無巨細。公必躬親。道路有頌聲。軍民無撓政。丙子春二月。移鎮許田。加檢校尚書左僕射。是歲公年始十二。作事可法。好謀而成。政絕煩苛。人臻富壽。忽下徵黃之詔。俄諧會尸之期。戊寅秋七月。朝於京師。有詔尚主。公拜表數四。辭不獲免。遂授檢校司空守殿中監駙馬都尉。壬午冬十月。出降普安公主。傅粉何郎。晨趍月殿。吹簫秦女。夜渡星橋。一時之盛事難儔。千古之清風盡在。癸未春三月除光祿卿。冬十月。唐莊宗收復梁園。中興唐祚。屬當郊祀。無失職司。遂封開國侯。加食邑三百戶。至明宗纂紹之初。除右金吾衛大將軍充街使。秋九月轉左金吾衛大將軍充街使。執金在彤庭之前。佩玉向丹墀之上。仕宦之貴。無出於斯。上以公久居環衛之班。頗著警巡之效。至戊子二月。有制授匡國軍節度使加檢校司徒。仍賜耀忠匡定保節功臣。下車之後。布政惟新。福星爰照於¶ 
<pb:NFKB_QTW_p0852-06a>
左馮。暖律又來於沙苑。庚寅夏四月。上以圜丘禮畢。慶澤溥行。就加檢校太保。仍降璽書。其年冬十一月。朝於京師。除左監門上將軍。九月轉左領衛上將軍。辛卯夏六月轉左武衛上將軍。癸己五月除左羽林統軍。甲午春加特進階。封開國公。食邑二百戶。改賜竭誠匡定保乂功臣。丙申九月。唐廢主以汴師北征。命公以所部禁旅巡警夷門。公英斷不回。至仁有勇。當危疑之際。立鎮靜之功。浚郊之民。於今受賜。今皇帝并門鳳舉。洛水龍飛。力願推崇。首來入覲。上嘉其懿效。旌彼殊庸。遂除右金吾上將軍。美哉出總藩宣。入居嚴衛。外則作疲民之藥石。內則為天子之爪牙。文武兩班。踐揚將遍。物禁太盛。古之有言。壽年未高。染疾不起。以天福二年七月二十七日。薨於汴州道德坊之私第。享年三十有三。嗚呼。皇天莫問。徒云輔德之言。大夜何長。共有殲良之歎。上聞所奏。惻怛哀慟。輟視朝兩日。厚加賵幣。贈太傅。君臣之義。終始克全。公以己丑歲五月梁普安公主薨於同州。後再娶東海郡徐氏夫人。即故東川節度使太師第五女也。蕙質蘭姿。懿德令範。孰念孤鸞之歎。自傷黃鵠之歌。公有姪延(闕一字)見任閑[:#AS-8D74:⿸广既]副使。即魏博¶ 
<pb:NFKB_QTW_p0852-07a>
(闕一字)大將軍侍中之子也。樸玉其儀。渾金其器。度評(闕二字)相貌(闕五字)人(闕三字)公亦三子四女。長子延賞。守太子舍人。次延緒。次延宗。皆稟庭訓。悉紹家聲。龍駒鳳雛。得非天性。良金瑞玉。自是國楨。終天懷風樹之悲。踣地有蓼莪之痛。長女適郝氏。次適婁氏。二女方幼。諸子皆普安公主之出也。公主靜惟閑雅。動有規儀。休聲首冠於皇(闕一字)淑德克彰於婦道。帝王之女。無以過焉。公性不好弄。幼善屬文。嚴毅而至和。溫恭而難犯。言惟合道。動不違仁。張充一變之年。己功成名遂。(闕四字)之日。乃善始令終。以丁酉歲冬十月六日。安葬於洛陽縣之原。禮也。孤子延賞等泣告鵬曰。公之履行。為衆所知。公之勳庸。歷代罕比。若非故舊。孰能縷陳。鵬列親表之間。受顧念尤最。難避狂簡。輒勒貞珉。序不盡言。乃為銘曰。¶ 

積慶之門。挺生奇傑。入覲堯庭。出持漢節。十乘啟行。萬夫觀政。宵旰無憂。袴襦入詠。英華發外。清明在躬。惟忠惟孝。立事立功。滑臺去思。璧田來暮。藹然休光。綽有餘裕。摛繡文翰。傅粉容儀。承顏紫禁。飛步丹墀。門盛七葉。祿逾萬石。外冠時英。內光帝戚。歷事累朝。薦逢多難。動有成功。舉無¶ 
<pb:NFKB_QTW_p0852-08a>
遺算。秋敗芳蘭。地埋良玉。山雲晚愁。林風夜哭。王孫一去兮不復還。陵園草色兮秋黃春綠。¶ 

* 王繼恭¶ 
:PROPERTIES:
:PERSID: QTWAUT2335
:END:

繼恭。晉天福中威武軍節度福建管內觀察處置等使。加特進檢校太傅。封臨海郡王。¶ 

** 致執政書¶ 
:PROPERTIES:
:TITID: QTWTIT17261
:PERSID: QTWAUT2335
:END:

閩國一從興建。久歷年華。見北辰之星位頻移。致東海之風帆多阻。願言遐想。文不逮誠。餘遣邸吏林恩。列狀申述。¶ 

* 徐台符¶ 
:PROPERTIES:
:PERSID: QTWAUT2336
:END:

台符。晉天福中以監察御史為尚書膳部員外郎。知制誥。¶ 

** 條陳貢舉試義奏¶ 
:PROPERTIES:
:TITID: QTWTIT17262
:PERSID: QTWAUT2336
:END:

貢舉之司。條貫之道。有沿有革。或否或臧。蓋趨向之不同。致施行之有異。今欲酌其近例。按彼舊規。參而用之。從其可者。謹條如右。九經元格帖經一百二十帖。對墨義汎義口義共六十道。策五道。去年知舉趙上交起請罷帖書汎義口義。都對墨義一百五十道。合今請去汎義口義。都對墨義六十道。其帖書對策依元格。五經元格帖書八十帖。對墨義五十道。臣今請對墨義十五道。其帖書對策依元¶ 
<pb:NFKB_QTW_p0852-09a>
格。明法元格帖律令一十帖。對律令墨義二十道。策試十條。去年罷帖對墨義六十道。策試如舊。臣今請並依元格。學究元格念書對墨義各二十道。策五道。去年罷念書。都對墨義五十道。今請依去年起請。三禮元格對墨義九十道。去年添四十道。臣今請並依元格。三傳元格對墨義一百一十道。去年對四十道。臣今請並依元格。開元禮三史元格各對墨義三百道。策五道。去年加對五十道。臣今請並依元格。進士試雜文詩賦帖經二十帖。對墨義五道。去年依帖經對義。別試雜文二首。臣今請依起請。別試雜文。其帖書對義請依元格。童子元格念書二十四道。起請添念書都五十道及三十通者。故臣請依起請。¶ 

* 孔昭序¶ 
:PROPERTIES:
:PERSID: QTWAUT2337
:END:

昭序。晉天福中官太子賓客。累遷工部尚書。¶ 

** 請復北省官常朝不拜疏¶ 
:PROPERTIES:
:TITID: QTWTIT17263
:PERSID: QTWAUT2337
:END:

伏見本朝儀制。北省官為近侍之班。遂異常參之禮。所以百寮則曰拜。蓋云謝食。北省官不赴廊飧。食於本署。故常朝不拜。況今耆舊。皆目睹躬行。伏望陛下順考古道。率由舊章。正立朝之常規。遵先王之定制。¶ 

<pb:NFKB_QTW_p0852-10a>

* 李慎儀¶ 
:PROPERTIES:
:PERSID: QTWAUT2338
:END:

慎儀。晉天福中為翰林學士考功員外郎。轉都官郎中。改中書舍人。¶ 

** 乞修飾祠宇疏¶ 
:PROPERTIES:
:TITID: QTWTIT17264
:PERSID: QTWAUT2338
:END:

今春己來。稍愆雨澤。陛下念稼穡之重。深宵旰之憂。倍軫聖心。遍走㣥望。盈尺則告瑞於元朔。如膏則潤浹於暮春。可卜豐穰。動諧響應。請天下凡祠宇有益於人者。下本處常令修飾。冀集洪休。¶ 

* 孔崇弼¶ 
:PROPERTIES:
:PERSID: QTWAUT2339
:END:

崇弼。唐宰相緯子。仕後唐。自吏部郎中授給事中。晉天福中遷左散騎常侍。¶ 

** 請禁乾沒公廨什物奏¶ 
:PROPERTIES:
:TITID: QTWTIT17265
:PERSID: QTWAUT2339
:END:

天下州縣長吏。每到任造得公廨什物。罷任之時。多事己有。不係案牘。此後請公廨什物。明立文案。不許乾沒。免致擾人。¶ 

* 石光贊¶ 
:PROPERTIES:
:PERSID: QTWAUT2340
:END:

光贊。晉天福中官宗正卿。¶ 

** 請修萬石君廟疏¶ 
:PROPERTIES:
:TITID: QTWTIT17266
:PERSID: QTWAUT2340
:END:

<pb:NFKB_QTW_p0852-11a>

昔周武王奄有天下。過商容之閭必式。見比干之墓即封。蓋襃賞賢良。尊崇忠義。伏惟皇帝陛下顯膺天命。開創鴻圖。解網行仁。救時順動。樂業不知於帝力。悅隨但聽於山呼。盛德難名。太平可待。臣伏見滎陽道左有萬石君廟。本前漢大中大夫石奮之廟。奮有子四人。各二千石祿。景帝曰。人臣尊寵。畢集其門。故號萬石君。德行懿績。備列前書。唐大中十三年。鄭州司馬石貫稱裔孫。刊石廟廷。備紀其事。伏遇皇帝行幸浚郊。經過滎水。展義已聞於岐路。覃恩宜布於幽明。其萬石君廟。伏乞俯宏霈澤。特降封崇。俾光遠祖之徽猷。益茂我朝之盛典。¶ 

* 高鴻漸¶ 
:PROPERTIES:
:PERSID: QTWAUT2341
:END:

鴻漸。晉天福中官將作少監。¶ 

** 請禁喪葬不哀奏¶ 
:PROPERTIES:
:TITID: QTWTIT17267
:PERSID: QTWAUT2341
:END:

伏覩近年已來。士庶之家。死喪之苦。當殯葬之日。被諸色音樂伎藝人等作樂。求覔錢物。伏乞顯降勅文。特行止絕。或所在官吏等通容。不與覺察。請行朝典。¶ 

* 李詳¶ 
:PROPERTIES:
:PERSID: QTWAUT2342
:END:

詳。晉天福中官中書舍人。¶ 

<pb:NFKB_QTW_p0852-12a>

** 諫修德省災疏¶ 
:PROPERTIES:
:TITID: QTWTIT17268
:PERSID: QTWAUT2342
:END:

臣聞天地之道。以易簡示人。鬼神之情。以禍福為務。王者祥瑞至而不喜。災異見而輒驚。罔不寅畏上元。思答譴告。臣聞北京地震。日數稍多。臣曾覽國書。伏見高宗時晉州地震。上謂㣥臣曰。朕政教不明。使晉州屢有震動耶。侍中張行成對曰。天陽也。地陰也。陽君象。陰臣象。君宜動轉。臣宜安靜。今晉州地震。彌旬不休。將恐女謁使事。臣下陰謀。且晉州陛下本封。今地震焉。尤彰其應。伏願深思遠慮。以杜未萌。又開元中秦州地震。尋差官宣慰。又降使致祭山川。所損之家。委隨事制宜奏聞。伏惟陛下中興唐祚。起自晉陽。地數震於帝鄉。理合思於天誡。臣伏思陛下統臨萬國。於今六年。猛將如雲。銳師如雨。出無不捷。叛無不擒。歲稔時豐。人安物阜。實慮天意恐陛下忘創業艱難之時。有成功矜滿之意。欲陛下有始有卒於兢兢業業也。今伏望聖慈特委親信。兼選勳賢。且往北京慰安。密令巡察。問疾苦於黎庶。俾議蠲除。備祭祀於山川。各加虔禱。然後乞陛下鑒前朝得喪之本。採歷代聖哲之規。近君子而遠小人。任賢無貳。杜邇言而求讜議。擇善而從。崇不諱之風。罷不¶ 
<pb:NFKB_QTW_p0852-13a>
急之務。則景公修德。熒惑退舍以為祥。太戊小心。桑穀生朝而不害。自然妖不勝德。所謂宏之在人。寰瀛永定於無疆。遐邇長歸於有道。¶ 

** 條奏節度刺史州衙前職員事疏¶ 
:PROPERTIES:
:TITID: QTWTIT17269
:PERSID: QTWAUT2342
:END:

臣聞除舊布新。故順天而設教。惟名與器。不假人以樹恩。所以示㝢縣之至公。所以仰朝廷之大柄。今則既逢英主。未革前蹤。是敢聊舉一端。輕塵四達。酌其損益。幸補涓埃。伏覩南北兩班。內庭諸局。或有不文不武。非舊非勳。論技術則罔有所長。語才行則罕聞其異。但思月限。以冒官常。俾五細以在庭。使四方而何則。有虛華級。仍蔭私門。忝榮更及於子孫。祿利徒銷於府庫。況今方興戎事。久困生民。因無用之官寮。具員無闕。計有限之財力。帑藏正虛。若不去畱。空成耗蠹。伏望畧加澄汰。稍辨幽明。則支分或減於殷憂。內外庶成於通濟。又覩十年已來。肆赦頻降。諸道職掌。一例奬酬。藩方不守於規程。奏薦罔論其高下。僕隸則動逾數百。絲綸則皆示特恩。所以倉場管鑰之微人。曹局簡札之小吏。至於伶倫賤類。洒掃庸奴。初命便假於貴階。銀章青綬。拜賜遽披於法服。牙笏紫袍。乃致貴賤不分。寵¶ 
<pb:NFKB_QTW_p0852-14a>
榮濫被。雖雷雨作解。渥澤恐遺於萬物。而衣裳在笥。貞規何法於百王。此後或有溥恩。應諸道職員。除主兵將校外。其衙前職列。伏乞明示條章。俾循事體。節度州只許奏都押衙都虞候教練使客將孔目官。及有朱記大將十人。仍取上名。支郡則只許薦都押衙都虞候孔目官。其諸色人。並委本道量轉職次。則得之者感恩有異。受之者與衆稍殊。寰區仰天子之尊。藩后知王澤之貴。名器之重。治亂是資。伏惟皇帝陛下俯迴宸覽。畧照愚衷。勿謂小善不行。勿謂舊弊難改。失之在漸。謀之在初。倘或因此畱神。自可觸類而長。¶ 

** 彈裴譚文¶ 
:PROPERTIES:
:TITID: QTWTIT17270
:PERSID: QTWAUT2342
:END:

異李朝隱一判。破桓敬等五家。附會三思。狀驗斯在。天下聞者。莫不寒心。刑部尚書從此而得。¶ 

* 劉知新¶ 
:PROPERTIES:
:PERSID: QTWAUT2343
:END:

知新。晉天福中官考功郎中。嘗使契丹。¶ 

** 請賜尚書省月糧奏¶ 
:PROPERTIES:
:TITID: QTWTIT17271
:PERSID: QTWAUT2343
:END:

尚書省京師會府。輦轂繁司。奏議雖委於官寮。行遣亦資於胥史。六典之制。官史有俸有糧。其尚書省諸司令吏。伏¶ 
<pb:NFKB_QTW_p0852-15a>
請給賜月糧。俾其奉職。¶ 

* 麻麟¶ 
:PROPERTIES:
:PERSID: QTWAUT2344
:END:

麟。晉天福中官刑部員外郎。¶ 

** 請限年除刺史疏¶ 
:PROPERTIES:
:TITID: QTWTIT17272
:PERSID: QTWAUT2344
:END:

臣聞漢朝除吏。苟稱其職。不數遷移。自先朝開國己來。牧守多酬勳舊。以寵勞臣。竊見晉朝除刺史。或數月驟替。或一歲即移。不惟送故迎新。轉成煩擾。其次廉能者未暇施政。貪濁者轉急誅求。以臣愚管。望朝廷立定年限。觀其考課。以議轉遷。¶ 

* 陳保極¶ 
:PROPERTIES:
:PERSID: QTWAUT2345
:END:

保極。閩人。後唐天成中進士。累遷禮部倉部員外郎。晉天福中。桑維翰居相位。奏貶衛尉寺丞。尋復為倉部員外郎卒。¶ 

** 請置資福道場疏¶ 
:PROPERTIES:
:TITID: QTWTIT17273
:PERSID: QTWAUT2345
:END:

元冬告謝。密雪未零。竊慮今夏龍德啟圖。鑾旌赴闕。擁十萬衆。臨九重城。讋怖龍神。震驚方位。致瘥札為沴。風雨失時。請在京諸寺觀置迎年消災資福安土地龍神道場。¶ 

