#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0421-16a> ¶
#+PROPERTY: JUAN 0422
欽定全唐文卷四百二十二¶ 

<pb:NFKB_QTW_p0422-01a>
　楊炎(二)¶ 

** 安州刺史杜公神道碑¶ 
:PROPERTIES:
:TITID: QTWTIT08960
:PERSID: QTWAUT1096
:END:

受正性者德之元。纂重侯者業之盛。君子體仁以合德。積厚以感通。著于神明。光於祚允者。其惟杜公乎。公諱鵬舉。字某。其先京兆人也。七代祖諱模。後魏為濮陽守。衞人宜之。子孫世居東郡。故今為濮陽人。夏有豢龍之官。周封唐杜之國。世載侯伯。勳藏晉魯。周公錫命。元旗火龍。拯三代之衰。參五霸之業。斯保姓之始也。漢有建平侯。策定中興。晉有當陽侯。克并南夏。其食酆鄗。盛西郊之黻冕。其分荊濮。胙東國之山河。斯不朽之宗也。濮陽生陳畱太守諱亮。陳畱生高祖北齊膠州刺史竟陵公諱伽。竟陵生曾祖隋鴈門太守諱保。鴈門生大父唐蘇州司馬諱義寬。蘇州生皇建平侯荊益二州大都督府長史諱慎行。洎貞孝公秉哲以輔先朝。今黃門戴天以成大業。自魏七代。以方岳登聞。在唐兩朝。以台衡致理。斯邁種之仁也。公貞孝之兄。黃門之考。天修其爵。地富其才。神抱虛廓。智藏蓍蔡。口目河海。儀刑嵩華。學可以掌邦教。詞可以宣國風。少與范陽盧¶ 
<pb:NFKB_QTW_p0422-02a>
藏用隱於白鹿山。以太夫人有疾。與清河崔沔同授醫于蘭陵蕭亮。聲色以微以誠達。疵癘之祥以氣變。屬先府君作鎮荊楚。有詔門子親侍禁闈。起家修武縣尉。歲滿。以書判超等授濟源尉。以正議登朝。拜右拾遺。昇玉堂以謁聖君。陳格言以利天下。黃門侍郎張廷珪。國之髦碩。洛州長史皇甫知常。人之標準。美公志行。嘗與請交。公精義入神。洞究奧賾。初睿宗踐祚。冥感祥符。覩元期於化元。啟成命於幽教。人所以佇非常之運。天所以歸億兆之心。元宗時在東宮。表公所言。請編史冊。時應令賦詩。御札批云。畢公之任。諒籍伊人。思入風雅。靈通神鬼。後以親累出為岐州司倉。轉同州司士。開元初。上以中都稍食。省河漕之徭。大農器用。賦晉山之鐵。牧馬于歸獸之野。考室于迎春之宮。關中始置疎決鹽鐵長春宮三使。詔以公為判官。明年。天子東行河隄。阹格獸之場。開濯龍之沼。停鑾上苑。留宴天泉。酒酣樂過。公獻賦以諷。於是有采章之錫。遷著作佐郎太子左贊善大夫都水使者邠王府司馬豐王府長史中散大夫安州刺史。公為政。在上位畏于上。貞一以守之。齋莊以莅之。其始也居右正詞。王侯嚮慕。其終也疎通易。¶ 

<pb:NFKB_QTW_p0422-03a>

禮化興行。方將坐周召之堂。陳歌訓之典。法象魏。登天庭。而明德壽於中年。壯圖悲於下國。命矣。以某年月日。終於官舍。明年二月。葬于壽安之南原。遵遺命也。夫人河南郡君。尉遲鄂國公之孫。卭州刺史[:#AS-9061:⿰王褱]之女也。抱含一之德。友于君子。受降神之祥。克生元輔。天寶四載。終於山陽別業。其終祔焉。從周禮也。長子靈瓊。陳州太康主簿紹家祚而命奪其祿。次子奉遙。有異學而天喪其文。荀陳同德。顏閔齊化。季子山南劍南道副元帥特進黃門侍郎同中書門下平章事衞國公鴻漸。身負蒼旻。氣和鼎飪。以符合斯運。以道佐唐虞。文繫訓謨。化齊混象。大勳格於皇極。厚寵揚于祖考。某府君先贈太常。再榮師保。夫人舊封宜陽。增號某郡。三錫桓公之命。是尊孟母之賢。惟公主忠孝。根仁義。事親有極致之道。執喪有寧戚之哀。威廢鞭笞。慍忘誚讓。其立身也。冥觀天理。合含幽鑒。強志通於眾藝。敏行求于古人。考聲教。觀歷象。動合靈祇之贊。居順陰陽之和。其達誠也。憂喜極中。權利交喪。歷官十二。遠悔吝之形。春秋七十。抱純精之氣。其保終也。君子謂探命歷。誠也。專藥膳。孝也。補衮職。仲山之志也。頌王風。吉甫之才也。濟美。欒武之¶ 
<pb:NFKB_QTW_p0422-04a>
德也。有後。臧孫之慶也。宜乎正訓百代。垂鴻千古。存被先公之冕服。沒為天子之元老。勒鐘鼎。建廟堂。金石以頌聲。邱陵以表隧。乃假詞末學。觀德將來。銘曰。¶ 

於赫太師。德音孔遐。道之氣象。物之精華。文學鄒魯。羽儀邦家。選於帝庭。帝庭有儀。聞于宮府。宮府允。明晦光耀。際含天機。識真紫極。建方[:#AS-FBED:●]與青蒲。熊負金印。虵蟠朱組。時哉功名。海變今古。精魂歸復。宜陽之下。我有冡嗣。為王寶臣。德延沒世。功被生人。岸谷磅礡。邱陵故新。蒼蒼頌石。萬世遺塵。¶ 

** 雲麾將軍郭公神道碑¶ 
:PROPERTIES:
:TITID: QTWTIT08961
:PERSID: QTWAUT1096
:END:

山之西出將。地之右主兵。故前有辛李之雄。後稱周郭之盛。四族者。貔武其人。風雲其氣。出入千載。戎狄憂之。皇唐一宇宙之初。數蠻夷之罪。太白上而天兵利。陰精盛而神將出。於是郭氏之室。世並五侯。丹華轂者三十人。分采地者三千戶。劍騎鼎食。氣蓋關山。開閣而珠履成行。宴享而山元滿座。中興之俊。鴻臚閒出。始以一劍。而震清海。年未三十。名冠雲臺。位為國之長城。身主人之大命。銘旗羽葆。小韓侯之故事。龍斾青社。增召伯之舊封。則祖宗之盛。未¶ 
<pb:NFKB_QTW_p0422-05a>
始聞也。鴻臚即世。關隴不震。天其永思戡定之代。故盛業集於金吾。金吾名千里。即鴻臚之孫。出於荊藍之中。長於松栢之下。虎頭駢脅。曲踊雷聲。猿臂過挾輈之材。鷹揚表下韝之志。始以將門子往還隴上。開元中。西討石國。負羽先登。特拜遊擊將軍折衝都尉。駕龍媒於殷路。舞雙劍於前席。二十六載。詔公與中使劉元復開葱嶺。以功勝。虜不能軍。班師。授左武衞將軍。特賜衣甲一副。超才也。後五載。有苑門之役。走射鵰之㣥。拜左衞將軍。嶺巖人陣。既成列而破。石城天險。不待戰而降。累遷左金吾衞大將軍。驟兼玉門軍使。未行而遇疾。嗟乎。病生刮骨。志屈噉肝。累喉白刃之中。垂翅青雲之上。以天寶十一載二月。薨于武威之地。春秋若干。夫人宏農郡君楊氏。絳郡長史之孫。臨洮軍使雲之女。河華茂氣。齊姜盛族。和于鳴鳳而外姻致駕。宜爾幹母而君子好逑。始於龍劍雙飛。中而雲虹獨感。春秋若干。有子一人。曰某。果毅都尉。山西將種。塞下雄兒。周郎之豪勇冠軍。終子之精魂先返。年二十一。先公而夭。郭氏本自周王之穆。其在昔也。漢有司徒司空。魏有車騎驃騎。或竹馬垂信。或金玉稱豪。世后佐漢以補天。賢王築館而¶ 
<pb:NFKB_QTW_p0422-06a>
為道。其在今也。一門三㦸。六葉七侯。伊吾反昭于前。鴻臚特坐于後。長河萬里。敵國四方。每賓祭往來。蒐除大閱。望帶裳者知宗廟之盛。執金鼓者成父子之軍。世德後來。公其濟美。則勳配祀典。中乏主祭之名。哀及路人。內無朝哭之位。此窈窕之數。孰可問哉。猶子子鸞。善達禮以繼門族。樂主辨以濟險艱。荀令君為不亡。趙將軍其有子。以十三載某月。葬我公于武威東原。非緩也。實卜年。龍蟠天井。岡伏山形。閟星象于元宮。起風煙于松闕。將軍鼓吹。迴過細柳之營。天子輅車。出祖茂陵之道。銘曰。¶ 

壯哉強魂。凜然風雨。一劍刳鯨。空拳搏虎。錫以翿鼓。觼角[:#AS-FBED:●]內鞗瑲。騂騎佩組。華彼莊姜。揄狄珩璜。言念君子。乃心無忘。精返太白。魂歸故鄉。雙墳巍然。流水湯湯。秦雲如牛。磵石如羊。二龍於此。父子同岡。¶ 

** 四鎮節度副使右金吾大將軍楊公神道碑¶ 
:PROPERTIES:
:TITID: QTWTIT08962
:PERSID: QTWAUT1096
:END:

昔我乃祖。世族關西。左華右河。前虢後晉。食唐虞之地。首韓魏之封。大輅鞶瑲。彤弓之錫。此之謂保姓。在帝為高辛氏。在周為司徒。在秦為上卿。在漢為太尉。此之謂世祿。太尉之道齊宣父。大夫之文似相如。此之謂世德。內史之採¶ 
<pb:NFKB_QTW_p0422-07a>
金虎。赤泉之斷江龍。[:#AS-8862:⿱亠兊]州佐命於齊。驃騎重侯于晉。建公能官其業。此之謂武功。公名和。字惟恭。河東人也。為高祖驃騎之曾孫。大父諱言。隋朝散大夫。國士經術之奧。高論上庠。洎河海風塵。吳輿敗露。出補棣州蒲臺令。考諱楷。河州大夏縣令。以神明之化。出綰桐鄉。驥跼于轅。蛇蟠于沼。公賢明本乎祖德。精勁因乎地氣。好兵有秦韓之俗。受學得孫吳之書。發跡洮隴。成功西極。仗劍出萬人。單車入絕域。則㣥兇下拜。室胡隧則漠地空(疑)所以利建侯成輅之賞。凡三破石國。再征蘇祿。開勃者三。誅達覓者一。始自弱水府別將至執金吾。十五攻常冠軍鋒。大小百餘戰。竟終牖下。初開元中。㣥胡方盛。南寇于闐。公以中軍副鼓行而前。雲火照于王庭。雷霆起於帳下。故羸師破竹。後騎建瓴。灌夫之勇也。二十七年。有詔四鎮諸軍。大出漢南壘。問罪蘇祿。洗兵滇河。旌甲數萬人。城池五十國。公以麾下為前四罪之名。有百牢之饋。酈生之奇也。後五載。有累姓之後來朝京師。金甲善馬。織文大貝。告于廟之室。旅于大庫之庭。公覽傅常遺風。烏孫故事。井泉可數。談笑成功。上壯之。賜弓甲一副。[:#AS-8D74:⿸广既]馬二疋。伏波之美也。明年。元帥封常清署¶ 
<pb:NFKB_QTW_p0422-08a>
公行軍司馬都虞侯。西討石國。觀兵海隅。歷莎車。臨大夏。見條支之卵。飲郅支之頭。烜兮赫兮。雲捲萬里。博望之畧也。自武衞將軍四鎮經畧副使加雲麾將軍兼于闐軍大使。其地兵甲之富。寶玉之林。公鎮以清靜。同其習俗。如鼓簧琴。政用大康。又遷金吾大將軍四鎮節度副使。金紫之貴。樊纓羽旄。雄風凜然。壯圖未極。方將戴衣冠於地表。會風雨於天庭。夢厲成灾。明淫生戾。以十四載五月。薨於鎮西之官舍。春秋若干。夫人晉陽賈氏。彼美孟姜。顏如桃李。靈劍始合。泛于碧海之潯。鵷鶵漸冲。坐于金蓮之界。嗣子預。有霸王之畧。好倜儻之奇。初以右武衞郎將見於行在。天子美其談說。問以中興。遂西聚鐵關之兵。北稅堅昆之馬。起日城。開天郎。特拜左衞將軍兼瓜州都督關西兵馬使。又遷伊西北庭都護。策茂勳也。誅門人以息㣥盜。設勇爵以酬諸戎。鍾鼓再考。騂旄既備。可以答明君。告宗廟。揚于祖考。有銘篆之功。問於蓍龜。無松榆之舊。以月日輿次于某。葬我公子某所。禮也。於戲。昔齊方草昧而[:#AS-8862:⿱亠兊]州降。隋室始創而驃騎興。當今受命而武作。豈公侯之美必復。將輔佐之跡有歸歟。中丞以炎聽于親宗。服于祖業。捧持¶ 
<pb:NFKB_QTW_p0422-09a>
牘。見託斯文。邱陵蒼蒼。歸于萬世。地連汾水之舊。基望虞鄉之古。祠遠蒼龍。松寒石馬。晉人墮淚。如看峴首之碑。漢將焚舟。遙識祁連之冡。銘曰。¶ 

偉哉忠壯。萬夫之冠。熊視三軍。鷹揚霄漢。星殞月窟。魄沈海畔。寥落英風。功名相半。我有令子。王之寶臣。勛參十亂。名畫麒麟。光華玉帳。出入朱輪。祠于上蔡。奉我先人。反葬何鄉。言歸晉土。蒲阪之北。汾陰東滸。雲雨千峰。山河萬古。蟠青虵兮負騰虎。埋金劍兮何時覩。¶ 

** 雲麾將軍李府君神道碑¶ 
:PROPERTIES:
:TITID: QTWTIT08963
:PERSID: QTWAUT1096
:END:

斗極之下曰幽都。其氣骨立。其風精悍。常山之下曰野。其鎮碣石。其神蚩尤。海岳迴抱。府君出焉。雲龍感召。府君感焉。惟天永保唐運。故府君來朝。克生保臣。輔寧大業。坐中台者二子。銘鼎鼐者六朝。當國宣九合之勳。昇堂有八元之族。府君諱楷洛。先族漢校尉之裔也。世居其北。遂食堅昆之地。實主崆峒之人。大為王公。小為侯伯。其精薄日月。其動破山川。厥後東遷。復為鮮卑之右。府君英明淳渾。神踴天飛。威嚴生介冑之容。魁岸本山河之狀。雙舞長劍。左盤琱戈。虎嘯于窮溟。雲從于大澤。有沈謀以忠中國。有¶ 
<pb:NFKB_QTW_p0422-10a>
長技以服諸戎。天子聞而思之。密命奇士。要之信誓。君子曰。井谷不可以遊龜龍。蟻垤不可以栽松柏。淮陰去楚。百里絕虞。尚父從周。樂生歸燕。此必精合於王霸。魄見於祥符。宜乎萬方而趨。一言而感矣。是年冬。府君與帳下騎士言曰。吾乃祖本漢將。辱于單于之庭。而今千年大恥。壯士當建功大國。上駕真龍。曷有遇風雨而泥蟠。無卷舒以蜿變。由是奮躍遼海。翻飛上京。其來也戎羯生憂。其至也幽燕罷警。上御前殿。庭列千官。鍾石畢陳。君臣相賀。始問其姓。因賜以家族。特拜玉鈐衞將軍。先賜以大弓文馬。又拜左奉宸內供奉。升玉堂。飡沆瀣矣。帝曰。余欲成幽都。殪死市。乃命府君為朔方討擊大總管。於是雲麾鐵騎。川動地踊。左飲青海。北登狼山。帝曰。余欲宅嵎夷。破鴨綠。擊靺鞨。俘林胡。乃命府君兼幽州經畧使。於是間榆關。橫障塞。三以奇伏。五以勝歸。帝曰。余欲軍北方之野。乃命府君為清軍。於是敵也無氣燄之作。士也無踴躍之勞。帝曰。余欲護坰牧之使。於是憑列走隊。法掩亭院。神螭水瑞。孔阜充碩。帝曰。余欲書日月之常。教熊羆之旅。咨爾職典彼朔方。復命府君為節度副使。於是鎮之以德。宣之以威。師和年豐。¶ 

<pb:NFKB_QTW_p0422-11a>

罔或不若。帝曰。余欲配勾陳之位。養死事之孤。乃命府君為左羽林將軍。於是蓬頭射聲。上貫牛斗。帝曰。余欲屠石堡。疇其代謀。僉曰府君。乃命佐中權。發大號。於是元黃灑血。玉石俱摧。載初中。兩蕃不庭。有詔府君尋盟舊國。單車從漢。二憾來同。戎狄變心懼我為患。乘主客之勢。合豺狼之兇。甲興于門。車結其外。府君復為死地。甘為國羞。仰而騰駒。若與神遇。橫跳出於虎口。伏念歎於龍顏。的盧之師。惡可喻也。吐蕃之寇河源。衝下憑突。矢石交作。府君以精騎一旅。濟河之南。萬火燎于他山。三軍出其閒道。驚寇四潰。重圍自解。加竈之奇。孰云多也。初府君將赴征西。謂所親曰。余往必克敵。殆不能歸。及班師獻捷。歿於中路。明達人之委。順君子之終。鄧公之勇。曷其智也。至若秉季布之然諾。法穰苴之政教。動於軍誌。舉合吏能。奇謀絕於揣摩。故事畱於風俗。神對歷象。精合晦明。勤道不形。進而人莫見也。為政以德。寵而久彌尊也。始自天后之末。至於聖皇之朝。前後錄功凡二十四命。食邑二千七百戶。封薊郡開國公。又加雲麾將軍。參定國者兩朝。拖侯服者四紀。會兵車者百勝。出帳下者千人。國有事。未嘗不勤勞。無私可謂¶ 
<pb:NFKB_QTW_p0422-12a>
知禮。故得大命三錫。重侯累封。輅車山元。藏於太室。壯圖未極。沉疾生勞。臨合浦之秋。伏波將老。望河源之道。征虜不歸。其年某月日。薨于靈州懷定縣之師次。享年六十有七。追贈營州都督。賻物三百疋。米粟三百石。以明年某月日。詔葬於富平縣檀山原。禮也。夫人某郡都鴻臚卿某之女。異氣祥合。高門鬱興。卜鄰也鍾鼎再懸。受祿也夔龍在席。元子太尉臨淮郡王兼侍中光弻。河圖鉤合。上感神精。磅礡於陰陽之和。同符於元命之紀。次子將作監光彥。氣含精勁。仁服孝慈。列侯於千石之家。從事於四方之志。少子太保光進。命世忠義。縱橫知畧。天之辰象。物之粹靈。乾元中。太尉以東諸侯三會于河。再以駹髳濟於淮海。天子美齊桓之志。系凡蔣之盟。以府君炳德丕赫。積流仁慶。追考功績。發於書。諡曰忠。累有裦贈。號韓國夫人。於是建廟堂。命宗祝。室有山龍之服。饗有金石之和。昭宣令圖。煥然銘篆。以炎掌史之官也。奉命為詞。徘徊大名。頌耿弇有終有慶。慷慨觀德。美張仲為子為臣。銘曰。¶ 

茫茫上天。下降狼星。崆峒之野。焜燿其形。於赫巨唐。風雨是經。矧伊本邦。曷不來庭。煌煌府君。為國之翰。從順干戎。¶ 

<pb:NFKB_QTW_p0422-13a>

威讎勦亂。陰剛萃靈。渤碣精悍。(闕四字)志不可翫。綿綿塞草。天地之下。北拒狼山。野無胡馬。殊勳大績。玉劍元社。天空武庫。海折崑崙。在昔遺慶。魯之臧孫。曰聖在天。勤於至道。既命太尉。亦崇太保。一門四龍。三作元老。赫赫元老。氣合清貞。白髮垂冕。高堂有親。帝命韓國。胙於夫人。亦詔薊邱。下寵明神。左鑿貞石。垂於將來。矧我洪勳。上懸雲臺。彼邱之頹。此澤之堆。悠悠令惪。萬古不回。¶ 

** 唐贈范陽大都督忠烈公李公神道碑銘(并序)¶ 

:PROPERTIES:
:TITID: QTWTIT08964
:PERSID: QTWAUT1096
:END:

秦霸也。張祿去魏。漢興也。淮陰離楚。龍鳴風雨之會。蛇變泥蟠之中。逶迤感通。精氣相合。斯冥契也。豈人力也。皇唐贈司空范陽大都督李公諱楷。其本出於隴西。八代祖節。後魏鴈門太守。燕齊之亂。族沒鮮卑。東遷號良將之家。北部實大人之種。其生渤碣。其居戴斗。海塞迴抱。興公之氣。天星下直。為國之祥。英氣混茫。熊據龍驤。望其形得山河之狀。覩其容見金鼓之威。神明為徒。義勇為器。久視中。以驍騎歲入于遼。西臨太原。南震燕趙。雲火照于河上。天兵宿于北門。朝庭憂之。有命招諭。合以信誓。際于天人。話言感寤。撫劍歎息。是歲以控弦之士七百騎。垂櫜入塞。解甲¶ 
<pb:NFKB_QTW_p0422-14a>
來朝。以其本枝。復賜李氏。授玉鈐衞將軍左奉宸內供奉。圖形雲閣之中。置酒蓬萊之上。君臣相賀。羽衞生光。君子曰。井谷不可以游龜龍。蟻垤不可以戴松柏。漢於是始靖。虜於是始憂。是後殪靺鞨於鴨綠之野。覆林胡於榆關之外。北出障塞。懷其王庭。南救河源。復其死地。石壑之役。以一旅定三軍。冷陪之師。以虛聲破精勁。東封之歲。外將天軍。河湟未寧。西護監收。雲麾鐵騎。山動地踴。右據青海。北登狼山。冰泮則會師。風高則出塞。皇威振於四海。王化敷於無外。故得大命三錫。天馬輅驂。定國難者兩朝。拖侯服者四紀。會兵車者百勝。出帳下者千人。國有事。未嘗不勤勞。無私可謂知禮。於戲。天道曖昧。胡星未殞。以營平之年。不終大用。以伏波之病。再出窮荒。天寶元年五月二十日。自河源薨于懷遠縣之師次。春秋六十七。贈營府都督。明年。詔葬于富平縣壇山原。維公智之大竇。神之異門。心和體剛。慮遠精徹。思乎耳目之外。行乎變化之中。震呼戎獯。嘯叱風雲。貔虎之悍以禮成。百萬之強以謀勝。故鮮卑因之。以疲中國。天后取之。以空大漠。於中宗開朔方之地四百里。於睿宗食佐命之邑三千戶。於元宗則主禁衞。吞諸¶ 
<pb:NFKB_QTW_p0422-15a>
戎。東西南北。動罔不剋。禦戎安邊。凡十命焉。祚於後也。元子太尉中書令東都河南江淮等道副元帥臨海郡王光弻。少子太保御史大夫渭北鄜坊等州節度使武威郡王光進。負河圖以列四星。遇英主而當三傑。肅宗之功復區宇。更為桓文。今上之道訓華夷。並為召畢。乾元中。天子以公炳德丕赫。積仁流慶。大福再成。沒而不朽。乃命太常。追考功績。諡曰忠烈。贈司空范陽大都督。夫人贈號韓國夫人。於是建廟堂。命宗紀。室有山龍之服。樂有鍾石之和。昭宣令圖。是有銘篆。銘曰。¶ 

茫茫上象。降精於北。是生純臣。其在異國。矯矯府君。蔚其英靈。蛇蟠北極。鵬化南溟。來于本邦。會此天庭。風驅虎旅。晝食狼星。綿綿塞草。天隔華夏。北拒陰山。野無胡馬。殊勳大績。玉劍元社。天摧武庫。海折崑崙。在昔遺慶。惟魯臧孫。曰聖在天。勤于至道。既命太尉。又崇太保。一門四龍。二作元老。赫赫元老。氣含清真。白髮重冠。高堂有親。帝命韓國。胙于夫人。亦詔薊邱。下寵明神。彼邱之榛。此石之磷。悠悠令德。萬古清塵。¶ 

** 承天皇后哀冊文¶ 
:PROPERTIES:
:TITID: QTWTIT08965
:PERSID: QTWAUT1096
:END:

<pb:NFKB_QTW_p0422-16a>

維大歷三年歲次景午四月乙未朔五日庚子。故齊王諡曰承天皇帝。妃張氏諡曰恭順皇后。天寶末。賊臣搆難。王從二聖南幸成都。自武功定策禁中。扈先帝於靈武。以是年八月薨於行在。今上錄功追遠。詔諡鴻名。以大歷三年六月。遷座於咸陽。禮也。雲翿宿懸。天雞空響。建翠鳳以雙引。度蒼龍而長往。皇帝慟極天倫。齋於閒館。望桂嶼之蕭颯。撫蘭臺之傷斷。爰詔近臣。遺音是纂。其詞曰。¶ 

皇圖氛氳。麗于天文。本枝百代。連華千載。維王斯會。其祥則大。祖武之烈。宗文之配。令德純粹。溫恭慈愛。和必有節。動而無悔。持盈以沖。明道若昧。金玉是式。鼓鐘於外。伊昔慶衍。維皇握圖。天孫載弄。甲觀晨趨。善問居講。嚴師服儒。瓊林秋實。寶萼晴敷。皇用錫土。苴茅剖符。大邦之翰。滄海之隅。遙分朱邸。近植青梧。愛鍾嘉會。寵被宸渥。從侍寢門。觀風太學。禮聞齒讓。聽辨聲樂。歷運中否。災鯨構昏。初避夷狄。聖有昌言。王叶㣥議。天迴乘轅。適於硭碭之野。進于閶闔之門。雲趨河北。電掃中原。方從廟告。言守藩垣。忽川逝于東海。怨夜長于西園。嗚呼哀哉。志業見於屯蒙。勳名留于天壤。成宗禋之有聖。悲歡愛之易喪。獨精聚而魂游。¶ 

<pb:NFKB_QTW_p0422-17a>

奉君親以長往。展我邦媛。德容可仰。魯館而家。齊風是長。翟拜三月。軿歸百兩。豈鳳吹之有行。而虹銷之無像。嗚呼哀哉。帝念伊始。晬容生憂。傷桂絆之幽蠧。望山河之林邱。解劍龍而追慟。燭鴻徽以冥搜。駕之輅旗。服以冕裘。儼千官於天衞。將合祔而從周。嗚呼哀哉。笳鼓宵陳。河山曉發。地坱軋兮聲遠。天空同兮影沒。入幽隧之穹林。伏盤原之宮闕。嗚呼哀哉。考至公與至性。見為子兮為臣。臨難不忘其社稷。感時思致於君親。短而非病。逝豈同塵。惟芳名與盛德。可觀法以求仁。嗚呼哀哉。¶ 

