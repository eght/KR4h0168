#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0671-45a> 
#+PROPERTY: JUAN 0672
欽定全唐文卷六百七十二¶ 

<pb:NFKB_QTW_p0672-01a>
　白居易(十七)¶ 

** 得甲居蔡曰寶人告以為僭不可入官訴云僂句不余欺是以寶之¶ 
:PROPERTIES:
:TITID: QTWTIT13459
:PERSID: QTWAUT1601
:END:

魯道寖微。守臣喪職。眷茲臧氏。代稱冡卿。方搆禍於家門。始有誣於內子。問則以默。察而愈欺。理異斬關而放。跡同據邑之請。三年一兆。既徒稽於大蔡。始僭終吉。彼何幸於纖人。故帝舜格言。唯先蔽志。宣尼垂範。數而為黷。則知禍福無門。通塞唯數。焉有性命之理。存乎卜祝之間。若廢興之道適然。是善惡之徵一貫。人與僭而不入。因君子之明刑。¶ 

** 得甲畜北斗龜財物歸之遂至萬千或告違禁詞云名在八龜¶ 
:PROPERTIES:
:TITID: QTWTIT13460
:PERSID: QTWAUT1601
:END:

財無苟得。義不厭取。若奉業以往。積而無傷。或非道以行。動且為害。於稽爾甲。爰契我龜。已見負圖。不獨七星之號。空嗟入夢。詎終千載之期。是諸侯之寶。念彼當畜。非宗伯之屬。其誰敢私。豈伊匪人。妄致諸櫝。迹罔厠於主守。家用寶於神龜。徵以從長。占八九之數。窮於既厭。收千萬之盈。¶ 

<pb:NFKB_QTW_p0672-02a>

茲乃多藏。且不豫於官事。靡嘗知禁。亦可畏於人言。必曰職我之由。守而勿失。名可覆視。余無爾刑。¶ 

** 得甲去妻後妻犯罪請用子蔭贖罪甲怒不許¶ 
:PROPERTIES:
:TITID: QTWTIT13461
:PERSID: QTWAUT1601
:END:

二姓好合。義有時絕。三年生育。恩不可遺。鳳雖阻於和鳴。烏豈忘於反哺。旋觀怨偶。遽抵明刑。王吉去妻。斷絃未續。孔氏出母。疎網將加。誠鞠育之可思。何患難之不救。况不安爾室。盡孝猶慰母心。薄送我畿。贖罪寧辭子蔭。縱下山之有怒。曷陟屺之無情。想芣苢之歌。且聞樂有其子。念葛藟之義。豈忍不庇於根。難抑其辭。請敦不匱。¶ 

** 得辛氏夫遇盜而死遂求殺盜者而為之妻或責其失貞行之節不伏¶ 
:PROPERTIES:
:TITID: QTWTIT13462
:PERSID: QTWAUT1601
:END:

親以恩成。有讎寧捨。嫁則義絕。雖報奚為。辛氏姑務雪寃。靡思違禮。勵釋憾之志。將殄萑蒲。蓄許嫁之心。則乖松竹。况居喪未卒。改適無文。苟失節於未亡。雖復讐而何有。夫讐不報。未足為非。婦道有虧。誠宜自恥。詩著靡他之誓。百代可知。禮垂不嫁之文。一言以蔽。無效尤於邾婦。庶繼美於恭姜。¶ 

** 得乙與丁俱應拔萃乙則趨時以求名丁則勤學¶ 
<pb:NFKB_QTW_p0672-03a>
以待命互有相非未知孰是¶ 
:PROPERTIES:
:TITID: QTWTIT13463
:PERSID: QTWAUT1601
:END:

立已徇名。則由進取。修身俟命。寧在躁求。智乎雖不失時。仁者豈宜棄本。屬科懸拔萃。才選出㣥。勤苦修辭。乙不能也。吹噓附勢。丁亦恥之。躁靜既殊。性習遂遠。各從所好。爾由徑而方行。難強不能。吾捨道而奚適。觀得失之路。或似由人。推通塞之門。誠應在命。所宜勵志。焉用趨時。若棄以菲葑。失則自求諸已。儻中其正鵠。得亦不愧於人。無尚苟求。盍嘉自致。¶ 

** 得丁冒名事發法司准法科罪節度使奏丁在官有美(集作善)政請免罪授真以勸能者法司以亂法不許¶ 
:PROPERTIES:
:TITID: QTWTIT13464
:PERSID: QTWAUT1601
:END:

宥則利淫。誅則傷善。失人猶可。壞法實難。丁僭濫為心。僶俛從事。始假名而作偽。咎則自貽。及勵節而為官。政將何取。節使以功惟補過。請欲勸能。憲司以仁不惠姦。議難亂紀。制宜經久。理貴從長。見小善而必求。材雖苟得。踰大防而不禁。弊將若何。濟時不在於一夫。守法宜遵乎三尺。盍懲行詐。勿許拜真。¶ 

** 得乙上封請永不用赦大理云廢赦何以使人自¶ 
<pb:NFKB_QTW_p0672-04a>
新乙云數赦則姦生恐弊轉甚¶ 
:PROPERTIES:
:TITID: QTWTIT13465
:PERSID: QTWAUT1601
:END:

刑乃天威。赦惟王澤。於以御下。存乎建中。上封以宥過利[:#AS-886A:●]。倖門宜閉。大理以盪邪除舊。權道當行。皆推濟國之誠。未達隨時之義。何則。政包寬猛。法有弛張。習以生常。則起為姦之弊。廢而不用。何成作解之恩。請思砭石之言。兼詠蓼蕭之什。數則不可。無之亦難。¶ 

** 得景居喪年老毀瘠或非其過禮景云哀情所鍾¶ 
:PROPERTIES:
:TITID: QTWTIT13466
:PERSID: QTWAUT1601
:END:

孝乃行先。則當銜恤。子為親後。安可危身。景喪則未終。老其將至。懷荼蓼之慕。誠合盡哀。迨桑榆之光。豈宜致毀。所以爰資肉食。唯服麻縗。况血氣之既衰。老夫耄矣。縱哀情之罔極。吾子忍之。苟滅性而不勝。則傷生而非孝。因殺立節。庶畢三年之喪。順變從宜。無及一朝之患。既虧念始。當愧或非。¶ 

** 得辛奉使遇昆弟之仇不鬬而過為友人責辭云銜君命¶ 
:PROPERTIES:
:TITID: QTWTIT13467
:PERSID: QTWAUT1601
:END:

居兄之仇。避為不悌。銜君之命。鬬則非忠。將滅私而奉公。宜棄小而取大。辛時惟奉使。出乃遇讐。斷手之痛不忘。誠難共國。飲冰之命未復。安可害公。節以忠全。情由禮抑。未¶ 
<pb:NFKB_QTW_p0672-05a>
失使臣之體。何速諍友之規。臾駢立言。嘗聞之矣。子夏有問。而忘諸乎。是謂盡忠。于何致責。¶ 

** 得軍帥選將多用文儒士兵部詰其無武藝帥云取其謀也¶ 
:PROPERTIES:
:TITID: QTWTIT13468
:PERSID: QTWAUT1601
:END:

忘身死節。誠重武夫。制敵伐謀。則先儒士。將籌策而可尚。奚騎射之足稱。軍帥明以知兵。精於選將。以為彎弧學劒。用無出於一夫。悅禮敦詩。道可宏於七德。功宜保大。理貴從長。若王師之有征。以謀則可。苟戎畧之無取。雖藝何為。况晉謀中軍。選於義府。漢求上將。舉在儒流。豈惟我武惟揚。誠亦斯文不墜。元戎舉德。未爽能軍。兵部執言。恐為辱國。¶ 

** 得甲至華嶽廟不禱而過或非其違眾甲云禱非禮也¶ 
:PROPERTIES:
:TITID: QTWTIT13469
:PERSID: QTWAUT1601
:END:

嶽則配天。自修常事。神雖福善。安可苟求。宜率道以去邪。豈從眾而失正。甲志惟守義。言乃合經。以為視以三公。實天子之所饗。降其百福。寧匹夫之可禳。如修蘋藻之誠。是用秕稗之禮。况人之僭濫。徒欲乞靈。而神實聰明。豈歆[:#AS-886A:●]祀。非鬼是為諂也。黷神無乃吐之。旅於泰山。古猶致誚。禱¶ 
<pb:NFKB_QTW_p0672-06a>
於華嶽。今豈不非。諒正直之難誣。雖馨香而勿用。將勸來者。所宜救歟。¶ 

** 得乙隱居徵辟不起子孫請以所辟官用蔭所司不許¶ 
:PROPERTIES:
:TITID: QTWTIT13470
:PERSID: QTWAUT1601
:END:

修身獨善。寵則若驚。制爵尊賢。命其難廢。形雖遺於軒冕。蔭宜及於子孫。乙貞以自居。辟而不起。鶴書莫顧。雖忘䘏後之心。爵命已行。寧闕賞延之典。若使死無用蔭。生不及榮。何成旌善之風。且是廢君之命。場苗不食。誠自絕於縶維。葛藟有陰。義難虧於燕翼。請優後嗣。以獎外臣。¶ 

** 得江南諸州送庸調四月至上都戶部科其違限訴云冬月運路水淺故不及春至¶ 
:PROPERTIES:
:TITID: QTWTIT13471
:PERSID: QTWAUT1601
:END:

賦納過時。必先問罪。淹䘏有故。亦可徵辭。月既及於正陽。事宜歸於宰旅。展如澤國。葢納地征。歲有入貢之程。敢忘慎守。川無負舟之力。寧免稽遲。苟利涉之惟艱。雖愆期而必宥。地官致詰。虛月其憂。江郡執言。後時可愍。然恐事非靡盬。辭或憑虛。請驗所屆公文。而後可遵令典。¶ 

** 得景為縣令教人煮木為酪州司責其煩擾辭云以備凶年¶ 
<pb:NFKB_QTW_p0672-07a>

:PROPERTIES:
:TITID: QTWTIT13472
:PERSID: QTWAUT1601
:END:

事不舉中。有災寧救。政或擾下。雖惠何為。景念在濟時。動非率法。且煩人而不䘏。是昧烹鮮。何歉歲以為虞。將勤煮酪。信作勞於無用。豈為教之有方。必也志切救災。道敦行古。周官荒政。自可擇其善者。新室弊法。焉用尢而效之。宜聽責言。勿迷知過。¶ 

** 得丁為郡守行縣見昆弟相訟者乃閉閣思過或告其矯辭云欲使以田相讓也¶ 
:PROPERTIES:
:TITID: QTWTIT13473
:PERSID: QTWAUT1601
:END:

化本自家。政先為郡。禮寧下庶。宜寬不悌之刑。訓在知非。是得長人之道。况天倫不睦。地訟攸興。利方競於膏腴。恩難虧於骨肉。教宜引古。過貴自新。雖聞爭以鬩墻。有傷魯衞之政。庶使愧而讓畔。將同虞芮之風。苟無訟之可期。則相容而何遠。推田以讓。爾誠謝於孟光。閉閣而思。吾何慙於延壽。宜嘉靜理。勿謂矯誣。¶ 

** 得甲獻弓蹲甲而射不穿一札有司詰之辭云液角者不得牛戴牛角¶ 
:PROPERTIES:
:TITID: QTWTIT13474
:PERSID: QTWAUT1601
:END:

貫革乖方。則宜致詰。相角失理。亦可徵辭。甲奠體以成。執簫而獻。中規不撓。六材雖則合三。捨拔有愆。七札不能穿一。且恐傷人之甲。不曰堅乎。而非戴牛之弓。無自入也。液¶ 
<pb:NFKB_QTW_p0672-08a>
信虧於巧者。射遂爽於臧兮。周典足徵。彼自乖於三色。楚君明試。此無愧於二臣。咎且有歸。責之非當。¶ 

** 得乙有同門生喪親將往弔之其父怒而撻之使遺縑而已或詰其故云交道之難¶ 
:PROPERTIES:
:TITID: QTWTIT13475
:PERSID: QTWAUT1601
:END:

子道貴恭。當從理命。交游重義。葢䘏哀情。孝不在於詭隨。仁豈忘於惻隱。乙父訓乖愛子。道昧擇交。况求益之初。無友不如已者。及居喪之際。凡人猶合救之。既罔念於一哀。是有違於久要。苟知生而不弔。雖贈死以何為。舊館遇喪。宣父尚猶出涕。同門在戚。王丹未可忘情。縱申遺帛之誠。豈補贈芻之義。肆一杖之怒。父兮既爽義方。杜三諫之辭。子也亦虧孝道。宜哉或詰。允矣知言。¶ 

** 得轉運使以汴河水淺運船不通請築塞兩岸斗門節度使以當軍營田悉在河次若斗門築塞無以供軍¶ 
:PROPERTIES:
:TITID: QTWTIT13476
:PERSID: QTWAUT1601
:END:

川以利涉。竭則壅稅。水能潤下。塞亦傷農。將捨短以從長。宜去彼而取此。汴河決能降雨。流可通財。引漕運之千艘。實資積水。生稻梁於一溉。亦藉餘波。利既相妨。用難兼濟。節度使以軍儲務足。思開竇而有年。轉運司以邦賦貴通。¶ 

<pb:NFKB_QTW_p0672-09a>

恐負舟而無力。辭雖執競。理可明徵。壅四國之征。其傷多矣。專一方之利。所獲幾何。贍軍雖望於秋成。濟國難虧於日用。利害斯見。與奪可知。¶ 

** 得景為宰秋雩刺史責其非時辭云旱甚若不雩恐為災¶ 
:PROPERTIES:
:TITID: QTWTIT13477
:PERSID: QTWAUT1601
:END:

居常授時。政則行古。恤人救弊。道在從宜。旱將害於粢盛。雩難拘於秋夏。景象雷是職。不雨其憂。苟旱魃之愆時。虐既太甚。雖蓐收之戒序。雩亦何傷。冀有聞於鸛鳴。庶無慮於狼顧。馨香以感。夕且望於月離。稼穡其傷。時難遵於龍見。雖事乖魯史。而義合隨時。製錦執言。是亦為政。褰帷致詰。未可與權。¶ 

** 得丁為郡歲凶奏請賑給百姓制未下散之本使科其專命丁云恐人困¶ 
:PROPERTIES:
:TITID: QTWTIT13478
:PERSID: QTWAUT1601
:END:

臨邦賑乏。情本由衷。為國救災。美終歸上。丁分條出守。求瘼居心。歲不順成。人既憂於二鬴。公有滯積。戶將餼以一鍾。是輸濟眾之誠。允叶分憂之政。然以事雖上請。恩未下流。稍違主守之文。遽見職司之舉。使以未有君命。何其速歟。郡以苟利國家。專之可也。䘏貧賑廩。鄧攸雖見免官。矯¶ 
<pb:NFKB_QTW_p0672-10a>
制發倉。汲黯不聞獲罪。請宥自專之過。用旌共理之心。¶ 

** 得戊兄為辛所殺戊遇辛不殺之或責其不悌辭云辛以義殺兄不敢返殺¶ 
:PROPERTIES:
:TITID: QTWTIT13479
:PERSID: QTWAUT1601
:END:

捨則崇讐。報為傷義。當斷友于之愛。以遵王者之章。戊居兄之仇。應執兵而不返。辛殺人以義。將倳刃而攸難。雖魯策垂文。不可莫之報也。而周官執禁。安得苟而行之。將令怨是用希。實在犯而不校。揆子產之誡。損怨為忠。徵臾駢之言。益仇非智。難從不悌之責。請聽有孚之辭。¶ 

** 得甲為將以簞醪投河命眾飲之或非其矯節甲曰推誠而已何必在醉¶ 
:PROPERTIES:
:TITID: QTWTIT13480
:PERSID: QTWAUT1601
:END:

將主軍情。酒存人欲。推誠之義。必在於均。飽德之文。不專於醉。甲寄分外閫。令出中權。九醞投河。義由獨斷。一瓢飲水。惠在同霑。倘師人之多寒。恩逾挾纊。如戰士之載渴。功倍望梅。分少以表無頗。和眾寧宜及亂。豈資滿腹。所貴歸心。少卿絕甘。見稱漢代。子反獨醉。實敗楚軍。苟臧否之是由。何古今之有異。非其矯節。是不知言。¶ 

** 得乙有罪丁救以免乙不謝或責之乙云不為已¶ 
:PROPERTIES:
:TITID: QTWTIT13481
:PERSID: QTWAUT1601
:END:

在公而行。誠非為巳。懷惠以謝。則涉徇私。彼既求仁而得¶ 
<pb:NFKB_QTW_p0672-11a>
仁。此宜以直而報直。乙惟獲戾。丁乃解紛。以為非罪而拘。冶長見稱於尼父。直言以免。叔向寧謝於祁奚。論恩則邱山不勝。在道而江湖可忘。况情非私謁。可以不愧於人。義在公行。實亦無求於我。合嘉遺直。勿聽責言。¶ 

** 得景妻有喪景於妻側奏樂妻責之不伏¶ 
:PROPERTIES:
:TITID: QTWTIT13482
:PERSID: QTWAUT1601
:END:

喪則思哀。見必存敬。樂惟飾喜。舉合從宜。夫婦所貴同心。吉凶固宜異道。景室方在疚。庭不徹懸。鏗鏘無倦於鼓鐘。好合有傷於琴瑟。既愆夫義。是棄人喪。儼麻縗之在躬。是吾憂也。調絲竹以盈耳。於汝安乎。如賓之敬頗乖。若往之哀斯瀆。遂使唱和不應。憂喜相干。道路見縗。猶聞必變。隣里有殯。亦為不歌。誠無惻隱之心。宜受庸奴之責。¶ 

** 得甲年七十餘有一子子請不從政所由云人戶減耗徭役繁多不可執禮而廢事¶ 
:PROPERTIES:
:TITID: QTWTIT13483
:PERSID: QTWAUT1601
:END:

役且有辭。信非懋力。老而不養。豈謂愛親。戀若阻於循陔。怨必興於陟岵。顧惟甲子。及此丁年。戶減事繁。政宜勤於晝夜。家貧親老。養難闕於晨昏。在子道而可矜。雖王徭之宜免。事聞諸禮。情見乎辭。天子敦風。猶勸養其三老。庶人從政。亦何假於一夫。况當孝理之朝。難抑親人之請。所由¶ 
<pb:NFKB_QTW_p0672-12a>
之執。愚謂不然。¶ 

** 得景於逆旅食噬腊遇毒而死其黨訟之主人云買之有處¶ 
:PROPERTIES:
:TITID: QTWTIT13484
:PERSID: QTWAUT1601
:END:

生不可保。死必有因。盍知命於喪予。豈尤人於食我。景秋蓬方轉。朝薤欲晞。旅次爰來。將受餐而已。生涯溘盡。當終食之間。且非祭地之疑。自是逢天之戚。永言其黨。不察所由。死且焉知。徒云噬腊之毒。買而有處。請無寘堇之嫌。誠虐士之可哀。在主人而何咎。幸思恕物。無妄罪人。¶ 

** 得詔賜百寮資物甲獨以物委地而不拜有司劾其不敬云本贓物故不敢拜¶ 
:PROPERTIES:
:TITID: QTWTIT13485
:PERSID: QTWAUT1601
:END:

賜表主恩。拜明臣禮。苟臨事而不敬。雖有辭而勿聽。甲列在朝行。頒其資物。宜荷天而受賜。何委地而如遺。曾是姦贓。誠可惡於清德。今為寵錫。諒難拒於鴻私。既為善而近名。亦失恭而遠禮。必也志疾貪冒。節勵貞廉。自當辭讓有儀。豈得棄捐不拜。况人不易物。鍾離委珠而徒為。心苟無瑕。伯夷飲泉而可爽。宜許有司之劾。用懲不恪之辜。¶ 

** 得乙為大夫請致仕有司詰其未七十乙稱羸病不任事¶ 
<pb:NFKB_QTW_p0672-13a>

:PROPERTIES:
:TITID: QTWTIT13486
:PERSID: QTWAUT1601
:END:

時制未及。尚可俟朝。疾疢所加。固難陳力。乙位參食采。志在懸車。揆以紀年。桑榆之光未暮。驗其羸病。蒲柳之質先零。既稱量力而行。所謂奉身以退。雖髮未種種。告老無乃速歟。而心既諄諄。致政固其宜矣。請高知止。無強不能。¶ 

** 得景為縣官判事案成後自覺有失請舉牒追改刺史不許欲科罪景云令式有文¶ 
:PROPERTIES:
:TITID: QTWTIT13487
:PERSID: QTWAUT1601
:END:

政尚無寬。過宜在宥。苟昨非之自悟。則夕改而可嘉。景乃寀寮。參諸簿領。當推案務劇。詎免毫釐之差。屬褰帷政苛。不容筆削之改。誤而不隱。悔亦可追。縣無罔上之姦。州有刻下之虐。先迷後覺。判事雖不三思。苟有必知。牒舉明無二過。揆人情而可恕。徵國令而有文。將欲痛繩。恐非直筆。¶ 

** 得甲替乙為將甲欲到乙嚴兵守備不出迎發制書勘合符以法從事御史糾其無賓主之禮科罪不伏¶ 
:PROPERTIES:
:TITID: QTWTIT13488
:PERSID: QTWAUT1601
:END:

師律貴貞。兵符示信。苟未會合。敢忘戒嚴。乙奉中權。甲承後命。推輪相代。言赴及瓜之期。衷甲自防。猶軫前茅之慮。且信惟守器。權在隱情。符節既未合同。軍衞如何徹警。所宜慮遠。安可徇私。闕於將迎。雖乖主禮。究其守備。是叶軍¶ 
<pb:NFKB_QTW_p0672-14a>
謀。無責建牙。恐非直指。¶ 

** 得鄉老不輸本戶租稅所司詰之辭云年八十餘歲有頒賜請預折輸納所司以無例不許¶ 
:PROPERTIES:
:TITID: QTWTIT13489
:PERSID: QTWAUT1601
:END:

月制既登。誠宜加惠。歲賦不入。何以奉公。苟布常而是違。雖移用而不可。鄉老年參耆耋。名繫版圖。天賜未頒。且有躁求之請。地征合納。非無苟免之心。曾是徇私。固難違例。况時逢恤老。節合勤王。尚齒肆筵。我歲敦於善養。食毛入賦。爾奚忘於樂輸。受賜任待於時頒。量入難虧於歲杪。不從妄請。誠謂職司。¶ 

** 得乙女將嫁於丁既納幣而乙悔丁訢之云未立婚書¶ 
:PROPERTIES:
:TITID: QTWTIT13490
:PERSID: QTWAUT1601
:END:

女也有行。義不可廢。父兮無信。訟所由生。雖必告而是遵。豈約言之可爽。乙將求佳壻。曾不良圖。入幣之儀。既從五兩。御輪之禮。未及三周。遂違在耳之言。欲阻齊眉之請。况卜鳳以求士。且靡咎言。何奠雁而從人。有乖宿諾。婚書未立。徒引以為辭。聘財已交。亦悔而無及。請從玉潤之訢。無過桃夭之時。¶ 

** 得景請與丁卜丁云死生付天不付君也遂不卜¶ 
<pb:NFKB_QTW_p0672-15a>
或非之¶ 
:PROPERTIES:
:TITID: QTWTIT13491
:PERSID: QTWAUT1601
:END:

聖人建易。雖用稽疑。君子樂天。固宜知命。苟吉凶之罔僭。何臧否之足詢。丁執心不回。出言有中。爾考前知之兆。誠足決疑。吾從昆命之文。必先蔽志。以為禍福由已。休咎則繫於慎行。生死付天。修短乃存乎陰隲。當脫身於木雁。寧問命於蓍龜。言既中倫。理亦窮性。况詹尹釋策。有問焉知。鬬廉立言。不疑何卜。不從握粟。是謂忘筌。¶ 

** 得耆老稱甲多智縣司舉以理人或云多智賊也未知合用否¶ 
:PROPERTIES:
:TITID: QTWTIT13492
:PERSID: QTWAUT1601
:END:

道雖棄智。政且使能。苟養之以恬。則用之不惑。甲稱予智。縣舉爾知。將老者之審才。得賢斯美。何或人之懵理。為賊是虞。誠蔽蕩之無聞。庶利仁之可取。然以智殊小大。用有否臧。識若限於挈瓶。或當害物。道能宏於樂水。何爽理人。請審兩端。方從一見。¶ 

** 得乙為邊將虜至若涉無人之地監軍責其無勇畧辭云內無糗糧外無犄角¶ 
:PROPERTIES:
:TITID: QTWTIT13493
:PERSID: QTWAUT1601
:END:

封疆貴安。伍候尚警。苟不固吾圉。則速即爾刑。乙登彼將壇。鎮於邊壘。誠可戒嚴走集。罔有敵於我師。何乃啟納寇¶ 
<pb:NFKB_QTW_p0672-16a>
戎。若無人於吾地。是昧安邊之畧。信貽失律之凶。拳勇蔑聞。罪戾誰執。如或寇強師老。食絕城孤。期盡敵而還。且勤於堅守。苟知難而退。猶愈於覆亡。宜矜犄角之辭。難議建牙之罪。¶ 

** 得景進柑子過期壞損所由科之稱於浙江楊子江口各阻風五日¶ 
:PROPERTIES:
:TITID: QTWTIT13494
:PERSID: QTWAUT1601
:END:

進獻失期。罪難逃責。稽畱有說。理可原情。景乃行人。奉茲錫貢。薦及時之果。誠宜無失其程。阻連日之風。安得不愆於素。覽所由之語。聽使者之辭。既異遑寧。難科淹恤。限滄波於于役。匪我愆期。販朱實於厥包。非予有咎。捨之可也。誰曰不然。¶ 

** 得丁喪所知於野張帷而哭鄰人詰云夫子惡野哭者¶ 
:PROPERTIES:
:TITID: QTWTIT13495
:PERSID: QTWAUT1601
:END:

死喪有別。哭泣從宜。情或異於親疎。禮則殊於內外。丁義勤交道。動循容止。未忘半面。嘗同傾葢之歡。永念重泉。遂展張帷之哭。雖聲非有慟。而分止所知。未乖夫子之言。何致鄰人之詰。如或肆號咷於路左。物或惡之。今則具威儀於野中。禮無違者。允符前志。奚䘏斯言。¶ 

<pb:NFKB_QTW_p0672-17a>

** 得甲妻於姑前叱狗甲怒而出之訴稱非七出甲云不敬¶ 
:PROPERTIES:
:TITID: QTWTIT13496
:PERSID: QTWAUT1601
:END:

細行有虧。信乖婦順。小過不忍。豈謂夫和。甲孝務恪恭。義輕好合。饋豚明順。未聞爽於聽從。叱狗愆儀。盍勿庸於疾怨。雖怡聲而是昧。我則有尤。若失口而不容。人誰無過。雖敬君長之母。宜還王吉之妻。¶ 

** 得乙為軍帥昧夜進軍諸將不發欲罪之辭云不見月章¶ 
:PROPERTIES:
:TITID: QTWTIT13497
:PERSID: QTWAUT1601
:END:

表旗示信。戎政貴明。在九章而或乖。雖三令而惟反。乙是稱戎帥。未達軍容。奉明罰之辭。無聞月捷。用潛師之計。方事宵征。徒欲董以爪牙。曾不明其耳目。况將經武。必在昭文。夜號未申。有虞固宜不進。月章莫舉。毀匵自可當辜。訢非失辭。責乃當罪。(一作過聽)¶ 

** 得景嫁殤鄰人告違禁景不伏¶ 
:PROPERTIES:
:TITID: QTWTIT13498
:PERSID: QTWAUT1601
:END:

生而異族。死豈同歸。且非合祔之儀。爰抵嫁殤之禁。景夭婚是恤。窀穸斯乖。以處子之舜華。遷他人之蒿里。曾靡卜於鳴鳳。各異室家。胡為相以青烏。欲同宅兆。徒念幼年無偶。豈宜長夜有行。况生死寧殊。男女貴別。縱近傾筐之歲。¶ 

<pb:NFKB_QTW_p0672-18a>

且未從人。雖有遊岱之魂。焉能事鬼。既違國禁。是亂人倫。請徵媒氏之文。無抑鄰人之告。¶ 

** 得丁陳計請輕過移諸甲兵省司以敗法不許丁云宥罪濟時行古之道何故不可¶ 
:PROPERTIES:
:TITID: QTWTIT13499
:PERSID: QTWAUT1601
:END:

軍興事亟。則務益兵。時泰教成。固難敗法。丁志崇陳計。識昧相時。當兵戢之朝。詎資凶器。在刑行之日。寧利幸人。是廢國章。欲崇軍實。禍關黷武。弊起惠姦。宥罪未若慎行。濟軍不如經國。况王霸道異。古今代變。小哉管氏之器。曾是行權。哿矣省司之言。孰非經久。得失斯在。用捨可知。¶ 

** 得甲在獄病久請將妻入侍法曹不許訴稱三品以上散官¶ 
:PROPERTIES:
:TITID: QTWTIT13500
:PERSID: QTWAUT1601
:END:

獄雖慎守。病則哀矜。苟或無瘳。如何罔詔。甲罪抵刑憲。身從幽縶。憂能成疾。膏肓之上未痊。危則思親。縲絏之中有請。勢窮搖尾。念切齊眉。臥或十旬。既軫彌畱之懼。官惟三品。宜從侍執之辭。敢請法曹。式遵令典。¶ 

** 得乙聞牛鳴曰是生三犧皆用之矣問之皆信或謂之妖不伏¶ 
:PROPERTIES:
:TITID: QTWTIT13501
:PERSID: QTWAUT1601
:END:

上稟天性。旁通物情。是謂生知。孰云行怪。况形雖異類。心¶ 
<pb:NFKB_QTW_p0672-19a>
則同歸。四鳥分飛。聽音既稱有信。三犧皆用。聞鳴豈可為妖。且叶前言。殊非左道。爾惟不講。我則有辭。揆以周官。業將同於夷隸。詳夫魯史。責不及於葛盧。獸語可徵。人言奚恤。¶ 

** 得丁母乙妻俱為命婦每朝參丁母云母尊婦卑請在婦上乙妻云夫官高不合在下未知孰是¶ 
:PROPERTIES:
:TITID: QTWTIT13502
:PERSID: QTWAUT1601
:END:

肅恭成德。卑則敬尊。著定辨儀。賤無加貴。眷彼母妻之品。視其夫子之官。敬將展於君前。禮且殊於門內。閨閫垂訓。長幼雖合有倫。朝廷正名。等列豈宜無別。婦道雖云守順。國章未可易班。母則失言。妻唯得禮。且子兮位下。高欲宗予。而夫也官崇。如何卑我。請依序守。無使名愆。¶ 

** 得景請預駙馬所司糾云景庶子也且違格令欲科家長罪不伏¶ 
:PROPERTIES:
:TITID: QTWTIT13503
:PERSID: QTWAUT1601
:END:

冒婚儌倖。既抵官刑。罔上失忠。亦虧臣節。在幼賤而不禁。豈尊長之無辜。屬下嫁王姬。旁求都尉。選吹簫之匹。雖則未獲貞人。預傅粉之郎。豈可濫收庶子。况姻連天族。榮冠人倫。詞既異於承祧。禮難當於釐降。掩藏庶孽。唯慮其不諧。貪冒寵榮。詎思於有罪。豈非或益而損。曾是欲葢而彰。¶ 

<pb:NFKB_QTW_p0672-20a>

國章寧捨於面欺。家長宜從於首坐。¶ 

** 得甲夜行所由執之辭云有公事欲早趨朝所由以犯禁不聽¶ 
:PROPERTIES:
:TITID: QTWTIT13504
:PERSID: QTWAUT1601
:END:

趨朝有時。則當蚤作。防姦以法。寧縱晨行。雖夙夜之自公。豈警巡之可犯。甲陳力是念。相時斯昧。方鳴三鼓。知行夜之猶嚴。未闢九門。信將朝而尚早。趨進合遵於辨色。夙興宜伺其啟明。既爽時然後行。是必動而有悔。非巫馬為政。焉用出以戴星。同宣子俟朝。胡不坐而假寐。宜遵街禁。用表司存。¶ 

** 得郡舉乙清高廉使以為通介無常罪舉不當郡稱往通今介時人無常乙有常也¶ 
:PROPERTIES:
:TITID: QTWTIT13505
:PERSID: QTWAUT1601
:END:

退藏守道。自合銷聲。待用濟時。則難背俗。乙行藏未達。通介不常。若德至而無稱。固難滅跡。既名彰而見舉。誠合隨時。徒立身以清高。且於物而凝滯。無固無必。盍守宣尼之言。獨清獨醒。信貽漁父之誚。兼濟豈資於絕俗。全真未爽於同塵。宜從不當之科。俾慎無常之舉。¶ 

** 得景於私家陳鐘磬鄰人告其僭云無故不徹懸¶ 
:PROPERTIES:
:TITID: QTWTIT13506
:PERSID: QTWAUT1601
:END:

器不假人。易而生亂。樂惟節事。過則有刑。禮既異於古今。¶ 

<pb:NFKB_QTW_p0672-21a>

法且禁其鐘磬。景苟求飾喜。罔念速尤。竊筍簴以陳。樂由奢失。僭金石而奏。罪以聲聞。雅當犯貴之辜。難許徹懸之訴。然恐賜同魏絳。僭異於奚。且彰北闕之恩。何爽南鄰之擊。是殊國禁。無告家藏。¶ 

** 得丁氏有邑號犯罪當贖請同封爵之例所司不許辭云邑號不因夫子而致¶ 
:PROPERTIES:
:TITID: QTWTIT13507
:PERSID: QTWAUT1601
:END:

邑號旌賢。國章議貴。如或不能自庇。則將焉用其封。丁氏恩降閨門。罪罹邦憲。寵非他致。既因表以勳賢。咎雖自貽。亦可免於刑戮。若不從其寬典。則何貴於虛封。漢卹緹縈。猶聞贖父。齊分石窌。豈不庇身。宜聽輯矣之辭。難奪贖兮之請。¶ 

