#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0788-25a> 
#+PROPERTY: JUAN 0789
欽定全唐文卷七百八十九¶ 

<pb:NFKB_QTW_p0789-01a>

* 劉蛻¶ 
:PROPERTIES:
:PERSID: QTWAUT1986
:END:

蛻字復愚。自號文泉子。長沙人。大中時擢進士。累遷右拾遺中書舍人。忤宰相令狐綯。出為華陰令。終商州刺史。¶ 

** 論令狐滈不宜為左拾遺疏¶ 
:PROPERTIES:
:TITID: QTWTIT15985
:PERSID: QTWAUT1986
:END:

臣伏見新除左拾遺令狐滈。大中之時。其父執政。傳家乏子弟之法。布衣干宰相之權。瘡痏者莫匪浮憎。進拔者悉皆有謂。凡四方節鎮。價同交關。三署官司。精專與奪。潛行遊宴。頗雜倡優。鼓扇輕浮。以為朋黨。籌謀日夜。聚蚊如雷。變化施張。赤地成海。天下側足。有識寒心。竊以官列諫垣。號為供奉。縱遣人同列鸖。然則職貴存羊。夫陷父之義。居家不為孝子。事君之後。見利豈為忠臣。伏惟陛下敦崇教化。懲艾澆漓。凡曰名器。不當猥濫。事之可惜。體難盡言。臣於滈家本無嫌舋。于陛下則是職司。謀其身則身輕。舉其職則職重。不然。臣何故結冤權豪之族。輕踐危亡之機。白日所臨。赤誠可見。况物如脂膩。近則汚人。官若薰蕕。固難同器。誓以愚見。義不比肩。干冒聖聰。乞迴成命。¶ 

** 投知已書(一作與大理楊卿書)¶ 

:PROPERTIES:
:TITID: QTWTIT15986
:PERSID: QTWAUT1986
:END:

<pb:NFKB_QTW_p0789-02a>

復何事哉。弓矢乎制敵之事。今為導衛羽儀。金革乎勇眾之器。今為節奏和聲。射宮蓬蒿。幽燕少年。恥蹈其下。文之用莫過乎當時。文之人莫過乎閤下。復何事哉。漢既治世。詩書禮樂。皆已逸墜。求亡書者。冬官考工。開千金之購。議帝制者。進退贊拜。定茅蕝之中。而今河洛塚壁。圖簡編修。登降俯仰。不倒步序。便蕃之儀。莫過乎當時。優游之學。莫過乎閤下。復何事哉。材力既以相譽。忠正得以相扶。及秦世為之妖言。東漢為之黨禁。公道畏忌。相顧而野死。今布衣匹夫。得歌王公大人之盛德。先進達生。得薦布衣匹夫之事業。唯其公當。舉之不以為疑。扶之不以為黨。無私之道。莫過乎當時。舉能之心。莫過乎閤下。嗚呼。苟有其時。而無其人。雖有舉能之心。斯為閤下惜。有其人。有其時。而閤下苟不留意屬念。斯為來世弔。蛻生二十餘年。已過當時之盛。棲遲困辱者。未遇當時之人。書成而嘗樂乎其時。出車滿於道路。而才高於蛻。忌蛻侵已。才下於蛻。畏蛻擅名。是以深知之者不得終其朝。欲振之者又自無其力也。謂其書空為來世弔。已矣乎。不意得與閤下不為異世。同乎文字。所謂當時之人。斯非閤下者乎。則其人未死。口能言。¶ 

<pb:NFKB_QTW_p0789-03a>

手能書。閤下見之。復用何禮以接之。既接之。復用何詞以譽之。譽之得盡其才。接之得盡其禮。斯人也。讀書業文。得有知已。居窮守道。死且不朽。復何事哉。¶ 

** 答知已書(一作謝舊恩書)¶ 

:PROPERTIES:
:TITID: QTWTIT15987
:PERSID: QTWAUT1986
:END:

蛻嘗感近世知已隳離。交道沈廢。不忍終日疚之於心。思出其門閭。上謁於公卿。水行吳楚之城。陸走商周之甸。旁聽天下。歲晚而歸。卒無所遇。是十六國之故墟。四瀆之隅落。未足為大也。卒不能副蛻也區區之望。况有一言解相印。一見爵上卿者乎。斯不無人。晚乃遇之。不自紹介之口。不因媒屬之勢。纓綏車佩。下入蓬蒿。一言而膠附不離。有憂其終始出處之事者。况蛻之遇執事於南康也。其來六月而餘。無不得日奉論議。欲變陰谷為生植之地。起死人為奔走之夫。返覆踰時。將止復動。雖人有昆弟親戚之愛。哭其死。憂其病。榮其達。則或過於執事之心。至於誘掖殷勤。不遽以違命見絕者。則昆弟親戚相強。一不相從。則終身不復意之。蛻前日來求人為知已交道之心。一旦得遇昆弟親戚之愛。又自思之。而夫人之身。宜如何以報謝。將報謝。復與執事何所補哉。然有意益厚違命固難者。則不¶ 
<pb:NFKB_QTW_p0789-04a>
敢書。具式託之於韓繁秀才。風雪滿硯。不獲多書。¶ 

** 上宰相書¶ 
:PROPERTIES:
:TITID: QTWTIT15988
:PERSID: QTWAUT1986
:END:

天下固有良時既去。而悲歌嘆泣之不同。故當時則嘆。已去而泣。過時而歌。然君子居其位。則恥聞之。不在其位。則恥不能言之。其為士君子之心。不忍聞之。與聞之而不忍棄之。則一也。夫思慮可以精安危。步驟可以負戈殳。彊勁莊勇。持久有守。臨事不亂。然而良時不與。斯不得不嘆。既而信不見任。知不見謀。周遊而晚歸。風雨相半。苦其精力。良時不集。而畏事之不成。斯不得不泣。及其田園已暮。始反鄉里。白頭無成。或反自疑斯不得不歌。是其為人。皆有憂天下而欲用其道者也。不私其身之安佚而休者也。既不私其身。則公於悲歌者歎泣者也。而是人豈以富貴而後天下之心哉。蛻也歌之則己太蚤。泣之則不得不豫計。嘆之則正當其時。而君子未聞。雖然。閤下及其少壯而用之。無使後時泣歌。恥累君子。幸甚。太元曰。當時則貴。已用則賤。其不可後也已矣。况當今巖無人矣。溪無人矣。佐王活人之術。一皆以文學進。苟文學進而君子不動心。則蛻也不知其所以得罪。¶ 

<pb:NFKB_QTW_p0789-05a>

** 獻南海崔尚書書¶ 
:PROPERTIES:
:TITID: QTWTIT15989
:PERSID: QTWAUT1986
:END:

所謂大丈夫。豈天使為之哉。以其進為天下利。退有百世名。顯為諸侯師。默成萬世法而已。為退默者為避人。得時而退默者為自進。為進顯者為必行。不得時而進者為失志。是以雄才盛德。不可以不兼其時。故無其時。不可行也。有其時而志未達。又不可行也。志達而未信於天下。又不可行也。上位之人有不可。故下位之人有踰垣塞牖而自遁者。又豈惟退默而已矣。方今天下百姓不敢爭步畝。四夷不敢犯守陲。自元和已後。國家不傷一夫。不亡一矢。雖有豎子弄兵。曾無根穿皮蠹之患。尋己伏誅。然而閤下不謂無其時乎。昔雍邱不能以才達。求討吳蜀以自試。班超不能守其家儒。然後得官校尉。夫文家之不遇清世。不免操弓矢而擐甲冑也。今則仕由文學著。官自清顯尊。閤下不謂志未達乎。夫南海實筦榷之地。有金珠貝甲修牙文犀之貨。非茂德廉名。國家嘗重其人。閤下不謂未信於天下乎。當其時。士亦故不以天下之廣居自隘其身。不以天下之道自負。以不知已故。賂媒請介。則不忍為。守媒待介。或有所自棄。故退默者不得不自進矣。閤下以為時乎未¶ 
<pb:NFKB_QTW_p0789-06a>
可也。嗚呼。蛻之生於今二十四年。雖天有南。無可置其門。雖天有東。不得開其序。伏臘不足於糗糧。冬夏常苦於皸濕。然而因時著書滿十卷。自謂不有得於今。必有得於後。不有得於人。必有得於鬼神。今則力疲而天下笑。日暮而郵舍閉。今閤下進為天下利。而又顯為諸侯師之時。柰何得為踰垣塞牖之蛻乎。故先自棄。南嚮再拜。不勝懇懇。窮泰有時。未可知也。謹貢舊投刺書一卷。以其最近於情。雜歌詩共二卷。以其頗有逸事。伏惟周賜觀覽。無憚僇笑。¶ 

** 復崔尚書書¶ 
:PROPERTIES:
:TITID: QTWTIT15990
:PERSID: QTWAUT1986
:END:

男子生而射四方。所以有四方之志。故懷其道不可以退已。非其人又不可以動心。今蛻也伏念仁人在位。野無君子。不敢隱忍自置。削簡授僕。夫堂上猶遠。况千里之悠悠哉。亦將天未甚棄。果遇閤下。響不私岸谷。與高下為應。不戮其使。得復廬下。而又重幣厚辭。素未嘗遇知者。嘗為齊桓公之明。活俘而相。晏平仲之賢。贖隸而友。夫俘未至而鮑子先言之。桓雖智不逮。安得勿相。隸未言而晏子已見其色。雖智不逮。安得勿友。豈如左右無先言之人。閤下未見蛻之色。而與之歎息乎。與之教道乎。然後心因閤下而¶ 
<pb:NFKB_QTW_p0789-07a>
動。己為閤下而知。不復遺恨。幸甚幸甚。雖然。敢不再拜以謝知己。而自道其所得罪。蛻早不量己。嘗欲與其道。以死生樂之。自以得其位。即欲立殊節於君友。不得其位。即欲垂長幅於後世。然而以為身屈則道不勝。語卑則道不明。以其諠譁。不敢安己。矜道也。不敢矜於口也。伏惟閤下以忘道而圖己。孰若道勝而已勞乎。從俗而飽其親。孰若道在有君子而後顯其親乎。閤下不以行已失態。天命拙塞。乃復書問曰。恃才傲物歟。論議險直歟。儕伍擠毀歟。夫承貴仕之後。身尊而食足。然踞辱卒吏。猶有陷人於急。况蛻近世無九品之官。可以藉聲勢。而又當時無綿絡之舊。無一簞之食。設有乘人之氣。而窮賤奪其氣矣。何能為也。使蛻一旦為病狂妄人而行之。俄而自成怪笑。不止人之怪笑也。然則希權門以媚嬖媵。隨眾口以贊曲私。瞻視行坐。傾身預起。則信乎對南面如濠壁之相峙也。如此豈曰恃才傲物乎。險直之在己。不得其人而盡言之。則有殺身磔尸之禍。得其人而盡言之。則有忠義諒正之名。使蛻前不得其人而言之。則身死已久。得其人而言之。則安得困而至此。故豈曾論議險直乎。蛻伏以冠衣不完潔。趨拜未識¶ 
<pb:NFKB_QTW_p0789-08a>
威儀。又伏念春秋時四人受縣而後見魏子。則古之人之見也。其不在受恩之後乎。謹重遣前使。以謝殊遇。以結後計。蛻再拜。¶ 

** 賀友人拜右拾遺書(自外府協律召拜)¶ 

:PROPERTIES:
:TITID: QTWTIT15991
:PERSID: QTWAUT1986
:END:

今日街東見詔書以執事拜右拾遺。朝廷之意將有在。擇能言者而使之言哉。雖執事材氣壯健。它日無不乘之。若驟以地遷邪。未嘗有也。故蛻謂朝廷之意將有在也。魯欲用樂正子為政。孟子聞之。喜而不寐。僕不止為執事。且為天下不寐也。丞相致主上復貞觀之業自此。敢伺察者。必得伺察。敏口舌者。必得口舌。舊所嫌忌出棄者。稍稍引用。蛻幸未老一二年得見朝廷治平。著歌謠為訓詁也。然人世幾何。時不可遭。伏惟執事飲食起居。無忘丞相意。¶ 

** 上禮部裴侍郎書¶ 
:PROPERTIES:
:TITID: QTWTIT15992
:PERSID: QTWAUT1986
:END:

臨其事。不能苟有待。而先自請者。閤下以為難乎。贊功論美近乎諂。餙詞言已近乎私。低陋摧伏近乎鼠竊。廣博張引近乎不敬。鉤深簡尚則畏不能動乎人。偕儷相比又畏取笑乎後。情志激切謂之躁。詞語連綿謂之黷。夫臨其事而自言者。其難如此也。然不有聽者之明。言者無病。則固¶ 
<pb:NFKB_QTW_p0789-09a>
當背惶踖踧。俟乎知者而自知也。用者而自用也。安得持一言於已難之時者哉。然或不得己而言之者。亦將自言而已矣。又豈敢因其時而遽言大體哉。蛻少時。不知小人通生有自可之事。樹之為梔茜。種之為穀粟。賈於市。釣於江。亦以老也。無何。羅絡舊簡。附會時律。懷筆啟於縉紳家。十二三年矣。謂丱而習之。齕而成基。壯而歷級乘時。無難梗寒苦之疲。今者欲三十歲矣。所望不過抱關輸力。求粟養親而已。何者。家在九曲之南。去長安近四千里。膝下無怡怡之助。四海無強大之親。日行六十里。用半歲為往來程。歲須三月侍親左右。又留二月為乞假衣食於道路。是一歲之中。獨留一月在長安。王侯聽尊。媒妁聲深。况有疾病寒暑風雨之不可期者雜處一歲之中哉。是風雨生白髮。田園變荒蕪。求抱關養親。亦不可期也。及今年冬。見乙酉詔書。用閤下以古道正時文。以平律校郡士。懷才負藝者踴躍至公。蛻也不度入春明門。請與八百之列。負階待試。嗚呼。蛻也材不良。命甚奇。時來而功不成。事修而名不副。將三十年矣。今而後閤下進之。蛻亦得以至公進。閤下退之。蛻亦得以至公退。進退者由閤下也。未可知也。干凟¶ 
<pb:NFKB_QTW_p0789-10a>
尊嚴。敢忘僇辱。情或須露。豈曰圖私。不然。則蛻也豈敢。蛻再拜。¶ 

** 與韋員外書¶ 
:PROPERTIES:
:TITID: QTWTIT15993
:PERSID: QTWAUT1986
:END:

蛻性甚冥頑。識不及高。嘗以當今由文學求用。遲其顯遇。在執事未知如何。蛻輒自愛而庶幾不惑也。故進不暇視地。食不及卒哺。起居不忘於文。窮泰不忘於文。雖分不出畛。實愛且專也。執事以為愛乎未也。蛻為人子二十二年。唯初七年持瓦石為爼豆戲。其餘卒不離前之志也。執事以為專乎未也。伏念方今人人自謂力然沛若有餘。今日以執事如重星輪月。爭下堂而觀之。畏已後耳。宜乎人之心適在往越而使去。有人正從越來。執車而問於路。執事以為可教與否。如曰吾幸知其徑途。安得勿教。則執事正可以其手呼而指畫也。果遇他人。以其有往而猶不逆。則蛻云所愛而專者。有謁執事之餘勇也深。如此而已。可則道合而服從。不可則道異而更學。¶ 

** 移史館書¶ 
:PROPERTIES:
:TITID: QTWTIT15994
:PERSID: QTWAUT1986
:END:

蛻早懷忿懥。常有所欲言。而卒不得發。今雖蠱惑病妄。猶將自復其意。况逢足下以中正許身。以仁義自任者乎。伏¶ 
<pb:NFKB_QTW_p0789-11a>
以釋氏之疾生民也。比虞禹時。曷嘗在洪水下。比湯與武王時。曷嘗在夏政商王下。比孔子孟軻時。曷嘗在禮崩樂壞楊墨邪道下。然而聖主賢臣。欲利民而務除民害。如此其勤也。今釋氏夷其體而外其身。反天維而亂中正。自晉以來。相率詭怪而往之。半天下而化其衣冠。苟未往者。不其欺亦不資其生矣。聖人之教。棄不相守者。幾數百年。唐初有天下。以為刑政禁。民乘間作詐偽以欺。刑政果所不能公禁之也。故寖護其事。以愚其民。為殃罪疾苦。隨所作詐偽而及諸身也。是欲教化固天下之心。以助行政教化之一道耳。今天子聰明。以為中正衣冠之所棄。則刑政教化亦無所取。故絕其法。不使汙中土。未半年。父母得隸子。夫婦有家室。是以復出一天下也。僕故謂其功業出禹湯武王孔子孟軻之上。萬萬不類。然而洪水開則有禹貢。商周平亂則有誥誓。孔子孟軻則至今歌誦之。足下以文用於時。為百家所託善惡焉。其不為則已。若為之。斯其時也勿疑。夫立言者。不唯能言。亦欲言得其時。得其時不汙。若奚斯史克者也。無其時。雖多述前事。猶有譏焉。僕早傳古學。身處草野。知其時而無位敢言。又竊見足下未有其意。¶ 

<pb:NFKB_QTW_p0789-12a>

故以移云。¶ 

** 與京西幕府書¶ 
:PROPERTIES:
:TITID: QTWTIT15995
:PERSID: QTWAUT1986
:END:

漢武帝聞子虛賦。初恨不與相如同時。既而復喜其人之在世也。若然者。居蓬蒿而名聞於天子。富貴固不足疑其來。爵土固不足畏其大。今按其本傳云。官則止於使者。居家初則甚貧。嗚呼。有才如相如。有好才如武帝。然而不達者。蛻知之矣。於時武帝以四境為心。中國耗弱。爵土酬於謀臣。金帛竭於戰士。雖念一篇之子虛。固不能減十夫之口食宜矣。蛻也生值當時。天下無事。以文爭勝。得居第一。獨蛻居家甚困。白身三十。過於相如者。葢無人先聞子虛於天子。今又不然。使有聞之於今藩翰大臣。則其人自不廢棄老死者也。嗚呼。時異矣。事古矣。相如之時。雖遇天子。不能致富貴。於今之時。遇藩翰大臣。則足以叙材用。伏惟執事以文學顯。用士之得失。無不經於心。謂小子之言何如哉。¶ 

** 諭江陵耆老書¶ 
:PROPERTIES:
:TITID: QTWTIT15996
:PERSID: QTWAUT1986
:END:

太原王生嘗移耆老書。以江陵故楚也。子胥親逐其君臣。夷其墳墓。且楚人之所宜怨也。而江陵反為之廟。世享其¶ 
<pb:NFKB_QTW_p0789-13a>
亻[:#AS-FBED:●]丸。謂耆老而忘其君父也。吾以為不然。楚人之性慓悍。大能復其亻[:#AS-FBED:●]丸讐。其後自懷王入武關。楚人怨秦。不忘干戈。况其人之性。能忘胥之所以破其國家而事之乎。且今江陵之人。牽牛羊而祀其廟者。將祈年穀而獲凶荒。禱疾病而得死亡者乎。如厚其餼而虛其報。則江陵知胥之不可祠而不祀矣。若果祈年穀而得豐穰。禱疾病而獲康強。有其餼而尋其報。則破人之國而居其土。辱人之君而受其饗。遇一食而自忘楚人之殺其父兄。則胥自為無勇也。何獨江陵之人而忘習讐乎。吾以為其廟申包胥之廟也。包胥有復楚之功。年代寖遠。楚人以子胥嘗封諸申。故不謂包胥耳。不然。則子胥何為饗人之食。而江陵何為事仇人之神乎。耆老得書。速易其版曰申胥之廟。無使人神皆媿耳。¶ 

** 江南論鄉飲酒禮書¶ 
:PROPERTIES:
:TITID: QTWTIT15997
:PERSID: QTWAUT1986
:END:

昨日送貢士堂上。得觀大禮之器。見籩豆破折。尊盂穿漏。生徒倦怠。不稱其服。賓主向背。不習其容。嗚呼。天下所以知尊君敬長。小所以事大者。抑非其道乎。天下之用其道。不過於一日。尚猶偷惰如此。况天下尊君敬長。能終日者乎。是以朝廷時誅不順。鄰里日起紛爭。固當然也。夫布衣¶ 
<pb:NFKB_QTW_p0789-14a>
匹夫。始則用其道自達。故化耕稼而王侯。化陶漁為公卿。其變化不測若此。然而一旦居上位。既不預興俯拜揖之事。尚不能素嚴有司。時閱其威儀乎。嗚呼。則蛻謂王公大人耆老衰罷。固當然也。然而有擎跽稽首於矒褐之前。畏敬戒慎。有終日不敢嗜酒殽。不敢近妾婦者。其于誣惑之道。尚能去其情。自化之術。則不能一日勤其容。唯王公大人無慚矒褐乎。矒褐尚能自大其法。王公大人反以其道信之乎。即其奉矒褐能速化其耕稼陶漁者。則矒褐者可以有土地而制王公大人矣。是不知升乎科者不由夷狄言。遷乎資者不由矒褐授。昭昭然柰何哉。抑不知孔子之道如商君乎。以其法自敝也。伏惟閤下務速有司。按諸禮圖。修其器服。戒將事而隳者。時訓習之。毋使每歲臨事而隳其容。幸甚幸甚。蛻再拜。¶ 

** 文泉子自序¶ 
:PROPERTIES:
:TITID: QTWTIT15998
:PERSID: QTWAUT1986
:END:

於西華主之降也。其三月辛卯。夜未半。埜水入廬。漬壞簡筴。既明日。燎其書。有不可玩其辭者。噫。當初不能自明其書十五年矣。今水之來寇。余命也已矣。故自褐衣以來。辛卯以前。收其微詞屬意古今上下之間者。為外內篇焉。復¶ 
<pb:NFKB_QTW_p0789-15a>
收其怨抑頌記嬰於仁義者。雜為諸篇焉。物不可以終雜。故離為十卷。離則名之不絕。故授之以為文泉。泉之時義大矣哉。葢覃以九流之文旨。配以不竭之義曰泉。崖谷結珠璣。昧則將救之。雲雷亢粢盛。乾則將救之。予豈垂之空文哉。自辛卯迄甲午。覆研於襄陽之野。¶ 

** 太古無為論¶ 
:PROPERTIES:
:TITID: QTWTIT15999
:PERSID: QTWAUT1986
:END:

不得時者之言太古也。無為而人化其禁畏也。以使待令而從之也。夫既為之君。又為之師。以受令而教其供也。畏生而自禁。畏令而後從。則是不待君令而為太古時人也。既君令之不立。與人且猶不辨。孰能得人心而化其無為哉。夫天下之服一人也。必其有所相須。果身服歟。自化也己。果心服歟。而心無為也已。誰為太古之人也。而勤何居焉。夫庖犧氏之用契書也。始代結繩。則太古之政。安用契無為之心。太古之家。安用契無為之信。果使有其心。則是賤教而尚不教者也。夫人之祭也。必待詔相教而後能敬。若豺獺也。則不教而祭。君子苟受其不教而能。則豺獺亦敬也。何貴人為。故曰不得時者之言。¶ 

** 嬴秦論¶ 
:PROPERTIES:
:TITID: QTWTIT16000
:PERSID: QTWAUT1986
:END:

<pb:NFKB_QTW_p0789-16a>

無有天下而不知秦之焚書也。無世而不謂不用聖人之道所以亡也。嗚呼。秦亡自亡也。安能焚書為秦亡耳。天下不用秦如聖人之道。故秦不得其道而用也。當其時。天下一家而尊己。外無非心之人。故深法禁人之惡也。則不當去法以禁人之善。是則果習天下之離心而背已也。豈秦區區之心歟。葢天必以秦之強暴。非大敗無以叛其四海之心。故先絕其事君敬長之術。而後從天下以亡其天下焉。夫天與秦則書存。不與秦則書焚。而秦終無自焚之心也。且聖人宮先自藏其書。是秦未始有焚書之心。聖人之家先有其心矣。故曰秦亡其自亡矣。且聖人之道。與天地合其久。與鬼神合其微。則不得毀置之在秦也久矣。陶唐氏之水。前有聖人之化。後有聖人之勤。而後民知事君敬長之術。自秦之火。前聖已遠。後聖不作。而其術不數世亦已成矣。豈非天之欲有絕而先絕其術。欲有立而先立其術歟。今或怨秦之火不全其道也。不知秦火息矣。¶ 

** 刪方策¶ 
:PROPERTIES:
:TITID: QTWTIT16001
:PERSID: QTWAUT1986
:END:

古之記惡。將以鑑惡。而後世為昏諛淫逆徒。而將徵於古。謂古不盡善。若其涕泣以信其詐。罪已以固其恩。陰謀反¶ 
<pb:NFKB_QTW_p0789-17a>
覆。從書以滋其智矣。然而記惡者。將以懼民也。去善者不足懼。昔紂讀夏書。而嘗笑其亡國。嗚呼。惡既不足以鑑。則刊可也。古無其迹可也。無其迹可也。¶ 

** 憫禱辭(有序)¶ 

:PROPERTIES:
:TITID: QTWTIT16002
:PERSID: QTWAUT1986
:END:

小子出都城。見邑大夫為民之禱者。屬石燕不飛。商羊不舞。民有焦心。請大夫祈龍波祠以厭民望。役巫歌伶。吹竹鼓栧。呼空者訖唱屢夕。俄然微灑輕霎。若神之來。意似憫巫之役是也。作辭以弔民云。¶ 

公邑之南兮禱龍之潭。空波鄰天兮雲物中涵。鱗颸縠碧兮淵怪相參。風翼輕翔兮帶直煙嵐。吏不政兮胥為民蠶。政不繩兮官為胥酣。彼民之不能口舌兮為胥之緘。進不得理兮若結若鉗。陰戾陽返兮民之不堪。爍日流焰兮赫奕如惔。奫泉沸涌兮如湯而炎。役巫女兮鼉鼓坎坎。(平聲叶韻)風笛搖空兮舞袂衫衫。胥不虔祈兮官資笑譚。胡不戮狡胥兮狥此潔嚴。胡不辠已之不正兮去此貪婪。荷天子之優祿兮胡為而不廉。又何役巫女而(一作兮)禱此空潭。¶ 

** 朱氏夢龍解¶ 
:PROPERTIES:
:TITID: QTWTIT16003
:PERSID: QTWAUT1986
:END:

吳郡朱氏言。昔之夜夢龍入井。客之好誕者作佳占以祥¶ 
<pb:NFKB_QTW_p0789-18a>
朱氏。予曰。予未嘗識周公孔子者也。然而使予得夢一丈夫。苟冠衣之古者。因謂之周公孔子。人必知其自欺也。未嘗識越。不知越之城郭宮室途巷。苟或夢之。未可自知其何城也。然則朱氏之所夢入井者。朱氏安知其龍乎。豈非嘗見畫工者。屈其脊。拏其爪。施甲鬣雲氣於身。則似乎其所入井者邪。是朱氏之夢畫者也。殆非夢龍矣。自夏后以來。人不見龍。然而言龍者。信其畫而已。漢魏之數見者。見其畫者也。薄姬之娠者。亦畫者也。時門之鬬者。亦畫者也。史皆謂之龍。且明史之妄。况朱氏之學妄哉。夫龍不輕出。又不可褻乎婦人。有德不鬬。故知皆非龍乎。嗚呼。龍以變化為德也。故孔子曰。惟龍也不可知。是則德也。而如螾如蠖。如虵如魚。未可知不為龍也。或者謂如所畫。亦可謂之龍也。則朱氏所夢。曾何龍乎。¶ 

** 禹書上¶ 
:PROPERTIES:
:TITID: QTWTIT16004
:PERSID: QTWAUT1986
:END:

以功不就而受誅。則可謂勤民而死乎。曰不然。然則夏之郊也。奚不尋其先。安得以鯀配。曰。以功不就。則不可謂勤民而死也。以誅其身。則可謂勤其家也。不怨君誅。而尋父功。鯀當誅也。傳曰。不以家事辭王事。既勤其家為天下。故¶ 
<pb:NFKB_QTW_p0789-19a>
報其勤家於夏郊而已矣。有鯀之誅。而不廢其功。禹為其子也。不得以天下而擇其功者。禹為之事鬼神也。微禹之為子。先人之罪將不食矣。故其子之功。由勤父嗣也。然則夏郊宜矣。于是君誅其怠也。而子不怨。其家祭其勤也。民神弗畔。葢禹以天下不逮事其父。而致孝乎鬼神云。¶ 

** 禹書下¶ 
:PROPERTIES:
:TITID: QTWTIT16005
:PERSID: QTWAUT1986
:END:

治天下之野。見之於夏功。而未見先於夏功者久矣。夫八年之間。生聚非不壞也。委積非不耗也。帝憂則民愁。樂則民喜。故以憂樂隱顯而助之。常能治其心者。故禹後雖以身先天下。而不以一身負天下之土石。以其得治世之心而易使也。嗚呼。必不得和心之人而為可以智治。則豈羽山之下。忍不以智獻其父者歟。天下見濡手足之禹。則不見土階之上以治憂樂者也。故曰心治乎人也。功治乎水也。其可獨禹云乎。¶ 

** 山書一十八篇(并序)¶ 

:PROPERTIES:
:TITID: QTWTIT16006
:PERSID: QTWAUT1986
:END:

予於山上著書一十八篇。大不復物意。茫洋乎無窮。自號為山書。¶ 

天地之氣復。則結者而為山也。融者而為川也。結於其所¶ 
<pb:NFKB_QTW_p0789-20a>
者。安靜而不動。融於其時者。疏決以忘其及。(其及一作反)故山之性為近正。川之性為革為。(革為一作融)是以處其結者有(一作為)君子。處其融者為利人。¶ 

天地之先。未嘗有形。故字其形為人民。為禽蟲萬物。然後受其字。據其形之動曰生。形之靜曰死。嗚呼。我苟不生乎天地先。而未嘗用其形竅以出納。斯非混沌之似乎。故吾以混沌不嘗在天地先。而在我之不為萬物鑿者而已矣。壞人者天地也。使其數出。故觀數以象動。則有爭殺亂患。¶ 

夫數始乎手足。故離吾之指為五。視其指而心亦離。則數數入乎心矣。故知指生六而為有餘。生四而為不足。不足與有餘也。為體不備。嗚呼。心既分身之有餘與不足也。則爭殺亂患。何嘗不足盡其數出。¶ 

聖人重其生。以榆出光濟其用。故甘羶之臭出於榆末。而後網罟不足於野。以牢養於宮中。故天下忘身以自給。嗚呼。上古食而棄其餘。(一作榆)熱而棄其皮。亦足矣。是知聖人欲化而更亂其死生。聽鳳鳴而吹管。果象也。故有象竹之聲者。必有象葭之器。然則造其為(一作鳴)而恥葭學者鳳也。故不世而來。造其象而恥人學者聖人也。故末世而不出。¶ 

<pb:NFKB_QTW_p0789-21a>

嗚呼。¶ 

江河鑿而山木泣。以為川既出而必伐舟也。舟既入水而蛟魚相市。以其居泉而遠於殺者也。今則造泉之具成。是大道存而異其質。大道亡而運(一作連)其禍。¶ 

利以觀天下。利盡而天下畔。道以歸天下。道薄而天下去。嗚呼。為利物所間。(一作惡)為道亦不偽。故始受其應者。終亦將以應人。然則利盡所畔者必滅其後。道薄而所去者貴不殺其孤而已。¶ 

城郭溝池。以固民也。有竊城郭溝池以盜民者。則殺人甚於不固。夫有竊固之具。必有攻固之利。苟有利之物。寇必生其下。是以太古安民以巢。故於野則無爭。巢固民則相殺。¶ 

車服妾媵。所以奉貴也。然而奉天下來事貴者賤夫。有車服必有雜佩。有妾媵必有娛樂。聖人既為之貴賤。是欲鞭農父子以奉不暇。雖有杵臼。吾安得粟而舂之。嗚呼。教民以杵臼。不若均民以貴賤。¶ 

古之弓矢。所以防惡也。懷惡者在內。所以能避(一作持)弓矢也。故射惡未及死。而奪械可以殺人於天下。天下從而禁¶ 
<pb:NFKB_QTW_p0789-22a>
畜私械者。嗚呼。古之弓矢。所以防惡也。今則不然。反防人之持弓矢也。¶ 

萬物無常聲。而主聲者定其悲歡。則聽在心而耳職廢也。謂雷為可畏。則以畏聲聽之。不知有時雷可長養也。謂瑟為可狎。則以狎聲聽之。不知有時瑟可流哀也。則有幽思之深。砧聲之悲也。去家日遠。雨聲之愁也。嗚呼。悲愁果在心也。雷與瑟無常聲也。¶ 

為學豈有歲。故勞於農夫。以其有遇世也。故佚於使人。然而雖佚不忘學。以其勞而未嘗遇。是故死而不得止(一作正)其心。古有志者。猶悲日月之易於人也。故謂飛烏走兔在其中。付大藏之鑰。未必有信之友也。夫取人之鑰。必薦信以入其中。受人之託。必有情以寄其內。故大信者不使人付。(一作信)有道者不使人求。¶ 

棺衣之厚。葬以王禮。百姓不貪其死。以其愛名不甚於愛身。任時之重必多怨。借君之權必易死。是於名則君子愛身不甚於百姓焉。¶ 

聖人有意哉。故勸善以爵。使利爵者樂修。夫惡殺人與殺盜鈞為仁人之心。則亦召盜以爵。嗚呼。使聖人無意。則勸¶ 
<pb:NFKB_QTW_p0789-23a>
善不以爵矣。故君子為善不獨樂。欲為(一作與)聖人而出是。以見仁人之術使爵以召盜乎。¶ 

食秦人之炙。則懷其妻子。聞秦婦之嫁。則垂涕悲其身。當是時。亦疑天下之妻矣。吾過富貴之門。則懷其爵矣。及聞秦人有以爵死者。則垂涕悲其身。當是時。不顧天下之貴矣。¶ 

有惡雀鹿之甚者。揮帚以驅雀。結罟以禁鹿。夫帚罟既可以駭物。則帚罟必足以取物。嗚呼。執其具以逐雀鹿。安知不有學其具以取之。故善去惡者不必惡其名。善逐者不必示人以其具。¶ 

猿鳴不過薜蘿。以其有蔓。蔓者必組物。夫能過其組。必自硋(一作駭)其心。嗚呼。髻之組吾髻也。帶之組吾腰也。線之組吾衣也。亦是矣。今蔓在天下。安得復硋(一作駭)其心哉。(謹案題云一十八篇文祇十六篇當有闕誤)¶ 

** 較農¶ 
:PROPERTIES:
:TITID: QTWTIT16007
:PERSID: QTWAUT1986
:END:

功以救於民。賴其功者有違順。德以化於民。敦其民者有疾徐。夫以三月除穀地。五月穀入土。雖當世不拔其苗。後世不毀其穀。其飲食之道。順於情也。故生不疵癘其道。死¶ 
<pb:NFKB_QTW_p0789-24a>
則俎豆其功。聖人救壞以禮。垂世以法。當世伐其樹。後世毀其法。所以禮違其情。法違其欲者也。是以生為旅人疵癘於天下。肉腐於俎。酒乾於器。然後為聖人。是愚民賴聖人之功。忘聖人之道。嗚呼。禮亡而爭器矣。雖有粟。弱者安得而食之。法壞奪其三時矣。雖有山澤。農者安得而種也。¶ 

** 疏亡¶ 
:PROPERTIES:
:TITID: QTWTIT16008
:PERSID: QTWAUT1986
:END:

盜惡名也。取之有以合聖人。若取其亂而理之。取其死而名之。則民樂其取也。後豈擇其故歟。故昏夜之盜為小人。衰亂之盜為丈夫。能知其取者而嘗蹈其背也。故不以無人而棄其守者。有大棄天下者。仁義盜其名。有小棄其國者。小人有盜其器。故春秋不貶其器。聖人以正其名。嗚呼。盜非惡名也。左右前後。亦可懼哉。¶ 

** 古漁父四篇¶ 
:PROPERTIES:
:TITID: QTWTIT16009
:PERSID: QTWAUT1986
:END:

叟行山逐禽而逢虞人。虞人反以罟而獵叟。叟欺虞人以事鬼神而得逸。他日。叟之子壯。圍山而讐獵吾父者。曰。今日凡在山澤。殺無赦。虞人亡于大澤。虞之父教之以漁。漁利厚于罟。末之年富於澤上。反聞叟將殺其子于帝側。帝教之以漁天下。天下之利厚于陶稼。末之年富于九州。漁¶ 
<pb:NFKB_QTW_p0789-25a>
者常以此自笑。而聞于士師。士師以灋執之。漁者對曰。始臣學漁。不學笑天下。而天下又臣笑。舜聞之亦曰。始朕學事叟。不學受天下禪。而天下禪朕。¶ 

晦冥之後。漁者啼而奔帝辛曰。始風微水上。魚聚臣舟。臣垂之十鉤。魚方眂臣鉤。未及吞。而雷驚臣舟。夫雷不發而震。盍戮于爕理者。辛應曰。爾不得魚。市不闕魚。亦殷人得魚耳。夫多魚而垂之十鉤。魚必爭而且威後其餌。然而猶相與眂其鉤。豈非君其餌薄乎。何戮之有。微子自旁聞之。亦曰。殷餌薄矣。臣不受戮。殷民驚矣。抱祭器而入周。暮有二舟還。而爭一舟于中流。空舟中者恃其無傷舟中也。則盛鬬以薄兩舟。果與俱覆。明日訟于王。王以其罪均也。乎于二漁。既而空舟者歸告其子曰。吾勝矣。覆彼所載。載魚者歸亦告其鄰曰。吾勝矣。其鄰笑曰。罪均而子獨覆所載。孰謂勝乎。¶ 

有置魚于葦間。仰見鳴鳶集其上。乃冠木于器旁以懼之。明日澤西漁者乃刻材澤畔。前日置魚者目眂而去。而三年不敢漁。其妻笑曰。始偽以紿一器之魚。學偽得盜一澤之利。¶ 

<pb:NFKB_QTW_p0789-26a>

** 篇後序¶ 
:PROPERTIES:
:TITID: qtw-d1e211687
:PERSID: QTWAUT1986
:END:

會昌甲子歲。予于西塞巖下見版。洗而得漁父書七篇。尚多古文。然其三篇甚怪妄。淺近類詞賦。今皆捨之。其四篇予特為之箋正其文字。然前二篇文有高致。後二篇則託寓鄙狎。以其頗有譏勸。余亦存之。然不知其年代。故謂之古漁父。¶ 

** 弔屈原辭三章(并序)¶ 

:PROPERTIES:
:TITID: QTWTIT16010
:PERSID: QTWAUT1986
:END:

吁。三閭大夫之事。司馬相如班孟堅各有言。蛻不載故也。噫。大夫之賢。懷王之事。蛻得之。涕泗下衣。濡毫瀝辭。(集作血)噫。大夫之為臣。千萬年其誰肖。宋玉淮南王劉向東方朔王襃繼有悼語。蛻一小儒也。思賢人之作。悲哿人之佞。著弔屈原(集無原字)辭三章。弔公之志也。雨濛湘波。浮檝搖歌。既(集無既字)而悲。伸紙波辭。祈公兮采之。¶ 

** 　哀湘竹¶ 
:PROPERTIES:
:TITID: qtw-d1e211708
:PERSID: QTWAUT1986
:END:

悵二之淚竹。圓紅滴滴兮臨乎湮沚。竦枝與脩榦兮。吟哀風之不已。搖勁節而錦舒兮。垂高蔭而自美。招翔鸞之與翠鳳兮。緝晴霞之數里。繁柯重乎舜祠兮。瘦影謺乎湘水。諒高節之自任(一作佳)兮。匪庭篠之云比。鄙眾蔭之延接¶ 
<pb:NFKB_QTW_p0789-27a>
兮。恥凡羽之棲止。入清溪之浪聲兮。無笙簧之相擬。恨葉翻波兮騷屑之風。露滴煙蒙兮濯纓之子。悵靈均之節兮依然。想貞姿兮千年若此。¶ 

** 　下清江¶ 
:PROPERTIES:
:TITID: qtw-d1e211721
:PERSID: QTWAUT1986
:END:

清江之上兮心夷猶。清江之下兮煙波浮。風軟雨絲兮湘波高。雲昏竹暗兮鬼神愁。遠霞開兮鳥(文苑作烏)帆隨。碧江平兮歸檝移。帶隱虹兮衣凝雲。披(一作被)薜荔兮扈江蘺。歲華高兮水東注。秋色下兮紅蘭渡。瓴甋合兮荊和喪。岐鳳翔兮龍媒去。又曰。心既潔兮道雲端。水之浪兮人之(一無之字)波瀾。浪可平兮人心不可平。波瀾一翻兮孰測其情。水之深兮不曰深。悵前恨兮淚沾襟。¶ 

** 　招帝子¶ 
:PROPERTIES:
:TITID: qtw-d1e211735
:PERSID: QTWAUT1986
:END:

招湘靈兮澄瀾之渚。雲蔽煙沈兮明月之浦。唱宵歌兮撫雲璫。擊鳴桹兮薦清醑。鸞去鳳飛兮雲不歸。九疑謺翠兮橫湘雨。䬃輕颺兮揚微波。激楚怨兮下湘娥。緝荷葢兮集雲壇。潔桂席兮紉芳(一作奠椒)蘭。霞為裳兮瓊為珮。舉雲旗兮持風旛。若有來兮窸窣。敲懸珂兮珊珊。張孔葢兮臨瑤臺。月凝袖兮雲裁冠。目兮千里春。悵(一作恨)無言兮蒼梧¶ 
<pb:NFKB_QTW_p0789-28a>
濱。戢蕙帶兮握芳芬。撫(一作拂)瑤琴(一作瑟)兮淚斑筠。乘桂華兮下清湘。拖無(一作金)波兮涉滄浪。(一作茫)九疑之翠兮不可尋。懷沙之水兮恨之深。¶ 

** 梓州兠率寺文冡銘¶ 
:PROPERTIES:
:TITID: QTWTIT16011
:PERSID: QTWAUT1986
:END:

文冢者。長沙劉蛻復愚為文。不忍去其草。聚而封之也。蛻愚而不銳於用。百工之技。天不工蛻也。而獨文蛻焉。故飲食不忘於文。晦冥不忘於文。悲戚怨慣。疾病嬉遊。㣥居行役。未嘗不以文為懷也。適當無事。而天下將以文為號。文明代生殖明晦皆效文用。故日月星辰文乎旂常。昆蟲鳥獸文乎彞器。徐方之土文于侯社。夏翟之羽文於旌旄。登龍於章。升玉於藻。百工婦人。雕礱染練。以供宗廟祭祀之文用。豈獨蛻也。生知效用。不及時文哉。然而意常獲助於天。而不獲助於人。故其窮。雖窮無憾也。當勤意之時。不敢嚏。不敢咳。不敢唾。不敢跛倚。嗜慾躁競。忘之於心。其祇祇畏畏。如臨上帝。故有粲如星光。如貝氣。如蛟宮之水。又有黯如屯雲。如久陰。如枯腐熬燥之色。則有如春陽。如華川。逶逶迤迤。則有如海運。如震怒。動盪怪異。夫十為文不得十如意。少如意。則豈非天助乎。帝欲使天下聞之而必行。¶ 

<pb:NFKB_QTW_p0789-29a>

覩之而必蹈。散之茫洋以為道。演之浸淫以及物。然後為農文之。使風雨以時。兵文之。使戎虜以順。文于野。文於市。使得其所。幽隱之士以出。口者使之言。材者使之用。然而自振者無力。終知者甚稀。豈非不獲於人助乎。嗚呼。十五年矣。實得二千七百八十紙。有塗者乙者。有注揩者。有覆背者。有朱墨圍者。於是以周易筮之。遇復之同人。筮者曰。鳴於地中。殷殷隆隆。七日其復。復來而天下昭融乎。他日。更召龜而令之。將聽襲吉。卜於火。如秦兆。惟曰不吉。卜於水。不成乎河洛兆。則亦惟曰不吉。卜於土而閟之。土叶吉。纍纍為冡。則汲之兆乎。峭峭為壁。則魯之兆乎。且其占曰。土之文。為山河。為華英。將不崩不竭。為滋味而傳乎。結為邱陵。為其設險乎。融為川瀆。率其朝宗乎。華為百穀。以絜祭祀之粢盛乎。不然。使其速腐為墟壞。生芻藳以食牛羊乎。化塗泥為陶[:#AS-FBEF:●]方[:#AS-FBED:●]([:#AS-FEF4:●]¶ 
[:#AS-FBEC:●]瓦)[:#AS-FBF0:●]以作器乎。將塊為五色。而茅社分封乎。流於樂為土鼓。為桴。以洩其和聲乎。夷為都邑。以興宮廟。坎為洿池。以澤生殖乎。祀為壇竈乎。窾為井墓乎。吾皆不得而知也。當既不為吾用。惟速化為百工之用。慎無朽為芝菌。以怪人自媚。慎無堅為金鐵。以作貨起爭。慎無潏¶ 
<pb:NFKB_QTW_p0789-30a>
為醴泉。以味乎諂口。慎無禱為城社。以狐鼠憑妖。慎無聳為良材。以雕斲傷性。慎無萌為蘭茝。以佩服見褻。嗚呼。介而為石。使之能言。舒而為螾。使之飲泉。既而他年遊魂之未返者。亦命巫師而弔。三招之。號曰。在几閣而來歸兮。奄為塵垢。在耳目而來歸兮。奄視聽汝醜。在口吻而來歸兮。譽不汝久。噫。絕筆之年。而麟見祟。文其無祟乎。唅非珠玉。歛無裙襦。後世詩禮之儒。無驚吾之幽墟。其冡也。在莽蒼之野。大塊之邱。時有唐大中之丁卯。而戊辰之季秋。銘云。文乎文乎。有鬼神乎。風水惟貞。將利其子孫乎。¶ 

