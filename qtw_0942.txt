#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0941-16a> 
#+PROPERTY: JUAN 0942
欽定全唐文卷九百四十二¶ 

<pb:NFKB_QTW_p0942-01a>
　杜光庭(十四)¶ 

** 先鋒王承璲為祖母九曜醮詞¶ 
:PROPERTIES:
:TITID: QTWTIT18642
:PERSID: QTWAUT2732
:END:

伏以列曜五行。是司罪福。上棟下宇。亦有主張。於成生孕育之閒。寧無凶吉。在應護居棲之內。必有愆瑕。須憑道力元功。以解深災重過。元皇立教。三洞垂文。敢按經科。虔祈福祐。臣祖母代國太夫人某氏。年八十歲。本命乙卯三月十三日戊午生。今以土火二曜。居三合之方。天符飛旗。衝大運之上。五土剋於子水。仍臨生日之辰。以此刑妨。因成微恙。兢憂戰越。罔敢自安。伏念臣叨逢聖時。獲承福緒。而早悲孤藐。繼履家艱。惟祖母慈顏。得晨夕侍奉。刳心瀝懇。願祝遐年。今則所疾癭仍。災[:#AS-8479:⿰足⿸厂墨]臨照。竊恐居宅之所。或有犯違。積世以來。或有寃債。或往逝有考延之釁。或幽陰有訟逮之文。構此衰危。盡希懺解。是用選求吉日。恭備醮壇。伏惟大道垂光。衆尊憫鑒。為臣祖母某氏解銷災咎。延續年齡。增生祿於南宮。落罪名於北府。疾瘵除蕩。腠理和調。神藥潛資。靈官密衞。克蒙平愈。永賜安貞。洎乎宅宇之中。常諧吉祐。龍神鎮守。邪惡銷亡。惟冀勵修。上答元造。不任。¶ 

<pb:NFKB_QTW_p0942-02a>

** 蜀王青城山祈雨醮詞¶ 
:PROPERTIES:
:TITID: QTWTIT18643
:PERSID: QTWAUT2732
:END:

伏以五嶽上司。總真奧府。雄稱天國。峻極仙都。鎮尋厚地以巍峩。高捧太穹而峭拔。真靈所會。水陸攸尊。敷惠育於㣥方。廣包容於三蜀。陽崖蕩日。陰壑藏雲。讚時則表貺垂禎。叶聖則呈祥薦瑞。古今崇仰。遐邇依憑。臣叨荷聖慈。鎮臨重地。兼梓遂黔巫之境。亘微瀘蠻蜑之封。位極台衡。任崇將相。每慮功輕恩厚。福過災生。循分兢營。拊心憂惕。自青春屆序。甘雨愆期。農畝虧功。驕陽害物。雖歷申祭祀。遍告神明。密雲但布於西郊。膏雨未霑於南畝。皇皇衆庶。叩向無門。竊惟大道垂文。天師演教。有章奏之品。有祈醮之科。將展焚修。須依靈勝。是用披心雲洞。拜手仙峰。佇真侶之感通。冀明誠之御達。賜臣以時和歲稔。拯臣以雨順風調。驅肥遺於窮荒。舞商羊於中境。巖巒曹屬。鼓列[:#AS-92FE:⿰卄夬?]以舒威。洞府龍神。震[:#AS-98D5:⿱雨豊]霳而助化。消除虐魃。蘇息枯苗。克歆黍稷之馨。允洽京坻之望。臣當怳心求理。戮力徇公。上答靈慈。永承道祐。謹差左都押衙檢校尚書右僕射前黎州刺。史曹嶽與左右街宏教大師賜紫杜光庭。虔誠章醮。歸命希恩。不任。¶ 

<pb:NFKB_QTW_p0942-03a>

** 蜀王葛仙化祈雨醮詞¶ 
:PROPERTIES:
:TITID: QTWTIT18644
:PERSID: QTWAUT2732
:END:

伏以四七在天。垂文定位。三八鎮地。設象分靈。列宿所以統幽明。諸化所以司罪福。況心宿為天皇之府。上清乃神仙之都。迥控長川。倚玉輪之聳秀。雄臨巨屏。面銅馬之膏腴。緬彼福庭。廣廕庸蜀。臣本命所係。獲在茲山。而謬握珪符。仍居仙域。每慮位崇任重。力寡才輕。超五爵以疏封。制六鎮而為政。或賞刑乖當。或撫字失和。下有怨咨。上虧仁育。兢憂未暇。咎戾旋加。粵自仲春。即愆時雨。塵侵壠畝。赫日騰威。風鑠郊原。油雲匿影。生靈歎息。懼失於農功。沼沚魚喁。將懸於枯肆。焦勞在念。叩啟無由。至於餚膳精豐。備陳於廟貌。牷牢肥腯。無恡於禱祈。徒罄誠心。靡聞響答。仰惟神仙濟物。罔間幽明。大道好生。普均慈施。太上著修禳之品。三天開奏醮之科。恭望神峰。遠傾凡懇。虔申大醮。仰叩至真。伏惟憫鑒所陳。大施恩宥。赦其愆咎。賜以福祥。使雷電揚威。龍神悅豫。霈霑渥澤。克致豐穰。南山騰虺虺之音。東作盛芃芃之稼。永諧望歲。允契有年。誓勤修奉之儀。上副真靈之貺。不任。¶ 

** 什邡令趙郁周天醮詞¶ 
:PROPERTIES:
:TITID: QTWTIT18645
:PERSID: QTWAUT2732
:END:

<pb:NFKB_QTW_p0942-04a>

伏以天地分靈。統之者至聖。陰陽不測。體之者至神。主宰死生。司明罪福。有祈必應。無感不通。臣謬以非才。理茲劇邑。賦輿所總。徵督所難。鄉里凋荒。緝綏尤切。洗心求瘼。克已徇公。果蒙道力潛資。真靈密助。徵科辦集。境土乂安。疫毒不侵。生靈以泰。思酬元造。眾竭丹誠。共崇黃籙之壇。虔備焚修之會。兼申大醮。上答靈恩。況境接仙山。人懷道化。李相國之神功宛在。羅真人之聖力時彰。控諸觀之福庭。標二化之真府。必垂昭鑒。納此誠祈。伏惟太上延慈。衆神孚祐。普茲幽顯。遐及存亡。俱錫福祥。咸蒙濟祐。使一方清謐。百穀滋豐。疫癘兵戈。永無侵軼。飛沈蠢動。各遂安全。臣等九祖七元。生天受福。三途九夜。離苦參真。並乞災厄蠲銷。罪尤除蕩。潛增祿祚。克保年齡。同力運心。俱霑巨祐。不任。¶ 

** 嘉州王僕射五符鎮宅詞¶ 
:PROPERTIES:
:TITID: QTWTIT18646
:PERSID: QTWAUT2732
:END:

伏聞大道開光。五篇垂教。凝自然之氣。成空洞之文。上正天元。下安地紀。中制劫運。旁福生靈。三界所宗。萬神所稟。其或葺修之地。土木興功。暗犯神靈。明干禁忌。皆憑祕篆。以鎮方隅。臣頃以所居。須資揆構。巨功既畢。輒備焚修。啟¶ 
<pb:NFKB_QTW_p0942-05a>
黃籙之壇場。廣申懺拔。展五符之醮酌。遍用鎮安。伏冀太上宏慈。至真流鑒。使龍神寧謐。災咎蠲銷。永無干犯之虞。常荷乂安之福。其有從來主宰。五姓神靈。各遂往生。並獲開度。即仰荷大道罔極之恩。不任。¶ 

** 張相公九曜醮詞¶ 
:PROPERTIES:
:TITID: QTWTIT18647
:PERSID: QTWAUT2732
:END:

伏聞大道凝光。上元垂象。照臨九土。覆育㣥生。主籙吉凶。司明罪福。洪纎備察。毫末無遺。而金簡垂文。玉書演法。開懺祈之路。懸悔謝之儀。虔罄明誠。必賜昭祐。臣某顧惟虛薄。運契遭逢。位極台衡。務專繁劇。詳評獄訟。裁制典刑。或爽重輕。慮招咎釁。或操心屬念。偶結尤違。或積世此生。未祛寃債。靜言循度。每用兢憂。今則迍滯宮中。土星所歷。身位之內。計都所臨。神首火星。仍居對照。生月命位。俱值天符。以此災躔。遂成疾厄。捫心震惕。瀝懇歸依。仰元象以叩祈。竭丹誠而醮酌。伏惟至真上聖。列曜高尊。憫鑒塵凡。降流恩宥。釋前寃往債。原重過深瑕。增續年齡。銷平災厄。賜臣以百關調豫。六氣和平。盡解凶衰。全除疾苦。推忠効節。永酬睿主之恩。潔已凝心。上副尊靈之祐。不任。¶ 

** 衆修三元醮詞¶ 
:PROPERTIES:
:TITID: QTWTIT18648
:PERSID: QTWAUT2732
:END:

<pb:NFKB_QTW_p0942-06a>

太上無極大道元始天尊太上大道君太上老君十方自然靈寶天尊五老上帝三元君天地水府三官三十六部尊經元中大法師太極真人三天法師天曹地府三界真靈三官曹府一切元司。臣等塵世凡微。積生福會。得遇元化。參奉至真。而跡處人寰。身拘俗網。沈浮聲利。流浪死生。未窮超拔之源。徒慕清虛之旨。六情三業。動結罪條。陰黑書。旋增釁咎。或前寃往債。尚繫幽關。故殺誤傷。未申懺露。或五行三命。災運所臨。暗曜明星。凶神所犯。常情靡測。祈謝無由。三元有考定之期。五帝無陟明之典。至或九元七祖。猶滯三途。注訟相延。愆過委積。福盡禍至。首悔何門。因今某官校錄之辰。衆申祈醮之禮。願迴元鑒。俯察丹誠。介福垂恩。延生保命。九元開度。除右簡之罪名。衆厄清銷。上左宮之生錄。永蒙道廕。常荷鴻休。上願帝祚延洪。天元元晏。生靈和泰。遠近乂安。九稼惟豐。五兵自偃。九幽六趣。罪爽窮魂。俱承曠蕩之恩。各遂逍遙之性。不任歸命虔誠懺請之至。謹詞。¶ 

** 王宗瑑等下會醮六甲籙詞¶ 
:PROPERTIES:
:TITID: QTWTIT18649
:PERSID: QTWAUT2732
:END:

臣等早以庸虛。志希元奧。凝心妙道。歸命真乘。參六甲之¶ 
<pb:NFKB_QTW_p0942-07a>
祕文。慕長生之要旨。而寄身名宦。莫遂精修。三元四始之辰。香燈或闕。五臘六陽之會。存注莫專。恐兼故殺誤傷。仍有前寃往債。或行年厄運。或宿曜災期。曾未懺陳。但增憂惕。敢以下會吉日。醮籙希恩。伏冀五帝高尊。降流禎福。六甲真吏。洗滌罪瑕。上生籍於天曹。削死名於地簡。舉家蒙祐。七祖生天。祿算增延。公私貞泰。永勤焚炷。以答元慈。不任。¶ 

** 三會為弟子醮詞¶ 
:PROPERTIES:
:TITID: QTWTIT18650
:PERSID: QTWAUT2732
:END:

臣以庸微。負荷大法。敷宏真訓。開度天人。授道傳經。濟時行化。弟子某等。夙慕大道。歸命至真。奉信元科。參受符籙。傳付之後。已歷歲年。或慮未受道之前。及佩籙之後。立身注意。動有罪條。三業十躔。恣其愆過。三元八節。朝謁不專。本命庚申。修行有闕。或噉食葷血。穢亂正真。或嗜欲繁華。負違禁戒。非憑三會。難遍懺祈。今因某會之辰。考校之節。同申大醮。拜章言功。罪謝十天。歸誠三寶。並乞宿殃清蕩。衆罪蠲除。善簿定名。生宮列籍。寃仇和解。債訟夷平。真氣內充。百關悅豫。靈官外護。萬惡消沈。五行三命之中。暗曜明星之內。永無臨照。長息災凶。九祖生天。六親蒙福。公私¶ 
<pb:NFKB_QTW_p0942-08a>
貞吉。動靜康宜。年命增延。福祚遐廣。誓令修勵。上答元恩。不任。¶ 

** 皇帝本命醮詞¶ 
:PROPERTIES:
:TITID: QTWTIT18651
:PERSID: QTWAUT2732
:END:

太上無極大道元元老君五老上帝天地水三官天曹四司君北斗七星君高上玉皇元卿大帝嶽瀆地府甲子衆神。伏以二氣裁形。五行構象。稟大道生成之德。荷元和亭育之恩。至於命籙興衰。祿祚豐薄。立身罪福。行運吉凶。上自天司。旁茲本命。主張考校。巨細無遺。某夙荷洪休。仰承元澤。繼天立極。應運撫時。慙德教之未孚。慮賞刑之或失。揗懷增懼。馭朽兢憂。惟仗神功。以康黎獻。是用冥心宣室。稽首靈壇。冀道力以潛資。佇靈真而幽贊。俾五兵偃戢。百穀。滋豐。中外和寧。生靈舒泰。誓傾修奉。用副元慈。不任虔祝之至。謹詞。¶ 

** 皇太子本命醮詞¶ 
:PROPERTIES:
:TITID: QTWTIT18652
:PERSID: QTWAUT2732
:END:

伏以大道分光。天元布化。生成萬象。孕育三才。爰命真官。以司籙籍。五行休王。皆稟於神功。三命興衰。悉宗於靈府。臣夙叨洪澤。備位青宮。侍膳問安。惟勵恪恭之懇。資忠宏孝。難酬君父之恩。敢於元命之辰。虔備醮祈之禮。所願祛¶ 
<pb:NFKB_QTW_p0942-09a>
災悔過。介福延休。增萬壽於聖躬。永安大業。降千祥於寶運。長奉昌期。仰罄丹誠。敢希元祐。不任歸命之至。¶ 

** 崔隱侍郎元象九宮醮詞¶ 
:PROPERTIES:
:TITID: QTWTIT18653
:PERSID: QTWAUT2732
:END:

伏聞上元垂象。則七政循環。下土推機。則九宮飛化。因其履歷。以示吉凶。由是三命五行。有災祥之應。陽奇陰偶。有善惡之徵。臣今年九宮飛旗。天符臨於中位。五星行度。火曜對於命宮。行年當地網之鄉。大運與小運沖破。因成災厄。未獲痊平。敢緣大道慈救之門。遵太上醮祈之旨。披心靈觀。翹注虛壇。普元象以告虔。遍真靈而悔謝。伏冀南宮六聖。開長生致福之文。北斗七元。賜輟死降祥之力。增延祿算。消解災凶。示遐永之期。迴短促之紀。使百關舒泰。六氣均調。釋往債前寃。赦深瑕重過。九元介福。舉族安貞。克勤修勵之心。上副尊靈之祐。不任。¶ 

** 醮閬州石壁元元觀石文老君詞¶ 
:PROPERTIES:
:TITID: QTWTIT18654
:PERSID: QTWAUT2732
:END:

伏以造化靈都。神仙奧壤。秀橫空際。翠竦江干。煙靄峯前。聖祖之宸儀迥出。松篁林內。玉童之真相旁分。非雕鐫藻繪之能。運天地自然之妙。所以潛流景貺。貽福烝人。常祛旱潦之災。幾叶休貞之應。況今鑾迎漢渚。路隔秦州。祈元¶ 
<pb:NFKB_QTW_p0942-10a>
祖之光靈。拯神孫之播越。克清萬㝢。以泰㣥生。無俾沂水橋邊。獨掃龎勛之黨。霍山祠畔。空推劉武之鋒。虔俟元威。載昌鴻祚。不任祝望希恩之至。¶ 

** 醮閬州天目山詞¶ 
:PROPERTIES:
:TITID: QTWTIT18655
:PERSID: QTWAUT2732
:END:

伏以山鎮地心。洞開天目。含藏烟雨。韞蓄風雷。崖祕仙經。泉澄神沼。觀署福唐之美。邑標奉國之名。憑此檮析。必符禎貺。今則翠輿順動。丹闕貽災。虔希幽贊之功。共啟中興之運。敷聖祖重元之力。更炫重瞳。揚宣尼四教之宗。克明四目。無使壽春山上。猶傳助戰之威。濟順祠前。獨美迎鑾之事。克宏道化。以廣真風。不任虔誠祝望之至。¶ 

** 皇后修三元大醮詞¶ 
:PROPERTIES:
:TITID: QTWTIT18656
:PERSID: QTWAUT2732
:END:

伏聞道化裁成。神功亭育。氣分二象。垂包容覆載之私。節啟三元。定罪福賞刑之柄。所以北都泉曲。常為銓赦之期。南極文昌。每洽超昇之澤。至於人倫之內。善惡吉凶。虔啟丹誠。即承鴻廕。周氏叨榮宿福。運履昌期。備位彤宮。輔寧皇極。每慙涼德。罔答殊休。恐往世積生。疵瑕未蕩。五行三命。厄會或臨。火星將及於身宮。天符又居於生日。懼成災咎。志切懺祈。屬中元大宥之辰。是率土希恩之節。冥心靈¶ 
<pb:NFKB_QTW_p0942-11a>
觀。稽首醮壇。歷真府以輸誠。期迴鑒祐。遍靈曹而露懇。願釋尤違。賜周氏以寃債和平。罪瑕除滌。災凶消解。年祿延長。疾患無侵。福祥臻萃。九元七祖。證品仙庭。眷屬親緣。臻榮聖日。上願宗桃安鎮。聖壽遐延。紫禁青宮。匡扶大業。維城磐石。保乂洪基。㣥寮畢契於忠貞。萬㝢咸歸於撫御。式虔邱禱。洪望元慈。不任歸命瞻天望聖之至。¶ 

** 趙球司徒疾病修醮拜章詞¶ 
:PROPERTIES:
:TITID: QTWTIT18657
:PERSID: QTWAUT2732
:END:

伏聞妙應無方。道推濟物。元慈廣運。惠普㣥生。開祈真悔罪之門。垂拯厄希恩之品。功成不宰。澤布無涯。敢緣覆育之仁。輒罄歸依之懇。臣自惟福運。榮奉昌期。自參扈衞之班。遂陟烟霄之路。功輕任重。效寡恩深。常切兢憂。難酬寵擢。近以災殃所迫。疾瘵斯嬰。軫聖慮以慰安。降名醫而撫視。未蒙痊減。倍用兢惶。伏念臣跡處塵寰。素昧修稟。立身履行。寧免愆違。或害物殺生。曾無惻憫。或摧鋒禦敵。輕賜誅鋤。總戎乖申令之宜。為政有賞刑之失。幽夜致寃仇之訴。微躬成滯疾之危。又恐往世積生。尚縈釁咎。五行九曜。兼值災蒙。或興修有犯觸之非。或土木有侵傷之所。捫心省過。惟切懺祈。是敢拜奏寶章。崇修大醮。告虔下土。請命¶ 
<pb:NFKB_QTW_p0942-12a>
諸天。伏惟大道垂慈。至真鑒祐。勅靈司而解災度厄。流神貺而祛疾延生。落死籙於陰曹。定仙名於陽。故傷誤殺。寃債和寧。新罪宿瑕。元慈蕩滌。誓期勵節。永答道恩。臣某不任。¶ 

** 張道衡塑造北斗七星真君醮詞¶ 
:PROPERTIES:
:TITID: QTWTIT18658
:PERSID: QTWAUT2732
:END:

臣粵自幼沖。恭聞大道。歸心斗極。屬念元虛。每有啟祈。克蒙慈祐。感靈休而罔極。報鴻澤而無階。今考卜吉辰。以天德合直之日。於玉局北帝之殿。塑瑤樞中斗之尊。兼以輔星。列於八位。狀虹蜺之彩服。寫龍鶴之神姿。列於大帝之前。儼若中天之會。輒備聞告。爰命興功。伏惟七聖降臨。衆靈昭祐。永垂響應。長介福祥。俾㣥心有禱祝之門。品彙得依歸之路。永虔香火。以答至真。不任稽首歸命之至。¶ 

** 杜元繼常侍醮火星詞¶ 
:PROPERTIES:
:TITID: QTWTIT18659
:PERSID: QTWAUT2732
:END:

伏聞陽靈表瑞。火德承天。分日域以繼明。御離方而定位。爰因夏歷。以正歲功。由是出入絳霄。循環黃道。應期不紊。謫見無私。雖懸象著明。繫諸邦國。而垂災介福。亦及纎微。臣叨荷元休。蹈茲昌運。立身潔已。未階無過之場。元命遊年。實配五行之內。竊披術歷。方有照臨。恐構災蒙。伏增憂¶ 
<pb:NFKB_QTW_p0942-13a>
懼。是敢精陳禮物。虔備香燈。上祝靈華。仰希昭祐。伏冀顯消災咎。潛釋過尤。錫以福祥。賜其貞吉。永勤丹懇。上答元慈。不任。¶ 

** 王宗壽常侍丈人山醮詞¶ 
:PROPERTIES:
:TITID: QTWTIT18660
:PERSID: QTWAUT2732
:END:

天地分靈。三官定死生之格。陰陽懸象。九曜垂照燭之功。北府繩違。南宮延壽。星躔嶽瀆。考校無私。凡在人寰。皆歸統御。臣自惟微薄。獲奉元慈。而履行之閒。恐乖陰隲。運心之內。未合神明。日遇災凶。復兼愆咎。或成厄會。莫遂懺祈。今年中宮則天符所臨。身位乃土星對照。大運猶居於劫殺。飛旗又寄於行年。三命五行。恐逢刑剋。列星五緯。更慮照臨。所以轗軻未寧。災危頻作。非憑至聖。無路懺祈。虔罄丹誠。克申大醮。伏惟上元衆聖。俯降福祥。消災咎於將來。釋過尤於既往。六曹司命。增祿算於丹天。七紀尊神。介休禎於元極。公私清泰。家眷安寧。即永荷衆聖宏濟之恩。不任。¶ 

** 鮮楚臣本命九曜醮詞¶ 
:PROPERTIES:
:TITID: QTWTIT18661
:PERSID: QTWAUT2732
:END:

伏聞三光表瑞。九曜凝暉。配金木以司方。四時攸敘。定陰陽而立象。萬彙生成。主宰幽明。統臨罪福。臣自惟凡陋。獲¶ 
<pb:NFKB_QTW_p0942-14a>
奉真靈。懼履行之閒。易成愆咎。修持之道。未契端真。況職務所司。重輕咸繫。恐乖省慎。更結罪尤。雖夙夜在公。敢忘恪勵。而吉凶難測。倍切兢憂。兼以宿曜所臨。輒罄懺祈之懇。爰憑本命。恭啟醮筵。陳信幣以貢誠。列香燈而展禮。伏冀希夷至聖。俯鑒丹心。辰曜高尊。曲流景貺。赦罪尤於既往。解厄運於未然。寃債銷平。凶衰除蕩。更增祿算。永賜禎祥。眷屬乂安。公私清泰。誓勤修奉。以答靈恩。不任。¶ 

** 衆修甲子醮詞¶ 
:PROPERTIES:
:TITID: QTWTIT18662
:PERSID: QTWAUT2732
:END:

伏以太僕既分。元精獨運。陰陽肇化。支干承基。六十正神。統四時而司晝夜。八百符吏。行凶吉而定死生。大則天地邦家。咸遵歷象。小則災祥罪福。必繫主張。考龍胎石室之經。披鳳篆琅函之要。既明宗旨。倍切依歸。臣等仰賴神功。獲逢道運。塵機久閉。俗網未祛。行藏不合於儒元。動息必貽於過咎。又恐五行之內。或有刑妨。三命之中。因逢否塞。非憑至道。難懺深瑕。輒因六甲之辰。五元之首。同誠勵志。瀝懇祈恩。仰碧落以降真。拂元壇而展禮。伏冀洪休允洽。照鑒無私。咸賜吉祥。永銷災厄。青宮增祿。丹延生。存歿俱安。公私並泰。克勤精奉。永答靈慈。不任。¶ 

<pb:NFKB_QTW_p0942-15a>

** 衆修本命醮詞¶ 
:PROPERTIES:
:TITID: QTWTIT18663
:PERSID: QTWAUT2732
:END:

臣等宿值福緣。獲逢道化。至真垂教。元旨宣行。仰承覆祐之恩。常切兢營之懇。但慮行乖禮讓。動履愆瑕。處俗順時。率成罪目。積生今世。罕有懺祈。伏聞三天垂章醮之科。正一著修禳之格。敢因吉日。同勵丹誠。恭詣壇場。虔申祝謝。伏惟三官九府。五帝高尊。斗極真君。命辰靈將。錄其素懇。降以鴻慈。赦已往之過尤。釋將來之災厄。星曜息照臨之數。行年除妨剋之凶。年祿增延。福祥繁會。公私貞吉。族屬安寧。常期祐護之恩。永誓焚修之志。不任。¶ 

** 庚申醮詞¶ 
:PROPERTIES:
:TITID: QTWTIT18664
:PERSID: QTWAUT2732
:END:

臣以仰披真訣。虔按元經。庚申為修奉之辰。大帝降考讎之。是日三尸陰魄。標奏罪名。巨細無遺。纎微必紀。始定籍於太元之府。終寓書於泉曲之庭。凡在修心。實切憂戒。冀因令序。同懺深瑕。輒備香羞。恭申醮謝。伏惟三尊憫護。大帝鑒臨。斥陰尸妄奏之文。降大道好生之澤。使臣等災消過滅。善積福臻。九元離寒夜之鄉。五族獲安寧之祐。所為貞吉。立願亨通。常傾修勵之心。上答正真之貺。不任。¶ 

