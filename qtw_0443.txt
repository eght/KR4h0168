#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0442-17a> 
#+PROPERTY: JUAN 0443
欽定全唐文卷四百四十三¶ 

<pb:NFKB_QTW_p0443-01a>

* 李晟¶ 
:PROPERTIES:
:PERSID: QTWAUT1206
:END:

晟字良器。隴西臨洮人。年十八從軍。以戰功累遷左羽林大將軍。大歷初拜開府儀同三司兼左金吾衞大將軍涇原四鎮北庭都知兵馬使。封合川郡王。德宗在奉天。詔晟赴難。授尚書左僕射同中書門下平章事。收京城。拜司徒。改封西平郡王。貞元三年拜太尉中書令。五年畫像凌煙閣。九年薨。年六十七。冊贈太師。諡忠武。¶ 

** 諫赦李懷光疏¶ 
:PROPERTIES:
:TITID: QTWTIT09337
:PERSID: QTWAUT1206
:END:

赦懷光有五不可。河中抵京師三百里。同州制其衝。兵多則示未信。少則力不足。忽驚東偏。何以待之。一也。今赦懷光。則必以晉絳慈隰還之。渾瑊康日知又且遷徙。二也。兵力未窮。忽宥反逆。四夷聞之。謂陛下兵屈而自罷耳。今回紇拒北。吐蕃梗西。希烈僭淮蔡。若棄強示弱。以招窺覬。三也。懷光既赦。則朔方將士悉復。敘勳行賞。追還縑稟。今府庫空殫。物不酬滿。是激其叛。四也。既解河中。諸道還屯。當有賜賚。賞典不舉。怨言必起。五也。今河中米斗五百。芻槀且罄。人餓死墻壁間。其大將殺戮幾盡。圍之旬時。力窮且¶ 
<pb:NFKB_QTW_p0443-02a>
潰。願無養腹心疾為後憂。臣請選精兵五千。約十日糧。可以破賊。¶ 

** 誅田希鑒獻狀¶ 
:PROPERTIES:
:TITID: QTWTIT09338
:PERSID: QTWAUT1206
:END:

田希鑒悖逆成性。怙亂作奸。頃因兇徒。遂搆邪計。昨者蕃眾効義。左右官軍。馮河祇供。將期收復。而涇原惡黨。醜正害賢。陷翻軍城。殘賊忠義。明班奔竄。纔得全生。河清忠勤。終見肆毒。職繇希鑒扇動。逆類猖狂。負國家之深恩。受朱泚之節制。包藏狡逆。莫甚於斯。臣昨者巡邊。將欲安撫。而希鑒潛勒步騎。或在要衝。名為迎臣。實欲拒捍。臣先令精銳。以奪其勢。次遣宣諭。以慰其心。雖云鴟張。未暇設施。跡其前後。實不可容。男[:#AS-9478:⿳艹口咢]等罪惡既同。謹並按軍令訖。臣幸當重寄。累受寵榮。除惡之義。思去本根。報國之誠。敢誅無禮。況俯臨邊境。須用忠良。若容此人。無以懲革。¶ 

* 于頎¶ 
:PROPERTIES:
:PERSID: QTWAUT1207
:END:

頎字休明。河南人。累官京兆尹。徙河南尹。三遷工部尚書。以太子少師致仕卒。¶ 

** 尊祀武成王議¶ 
:PROPERTIES:
:TITID: QTWTIT09339
:PERSID: QTWAUT1207
:END:

當今兵革未偃。宜崇武教以尊古。重忠烈以勸今。欲有貶¶ 
<pb:NFKB_QTW_p0443-03a>
損。非激勸之道也。追尊王位。以時祠之。為武教之主。若不尊其禮。則無以重其教也。文武二教。國並宜立。廢一不立。况其典禮之制。已歷二聖。今欲改之。恐非宜也。¶ 

* 程浩¶ 
:PROPERTIES:
:PERSID: QTWAUT1208
:END:

浩。代宗朝官駕部郎中。¶ 

** 雷賦¶ 
:PROPERTIES:
:TITID: QTWTIT09340
:PERSID: QTWAUT1208
:END:

雷車闐闐。六合喧吼。驟風雨於南極。旋星雲於北斗。蹙東海以波蕩。擺太山而[:#AS-9376:●]剖。玉石至堅。切如泥濘。松柏至勁。粉為枯朽。鼉皮擊考而魑魅睒目[:#AS-FBED:●]易。龍顏抵觸而鯨鯢奔走。陶鑄造化之鑪。而鴻毛萬像。斡運乾坤之柄。而嬰孩㣥有。由是言則九鼎瑣細。三山培塿。鼒鼐可以指揮。蓬萊可以背負。殊不測離蒼天之遠近。當懼驚魂。在元雲之幾重。徒勞矯首。及夫白日雨歇。長虹霽後。列缺緩轡。元冥假手。蓄殘怒之未洩。聞餘音之良久。而小子之繆學。敢獻疑於左右。今若為善惡之宰主。操賞罰之休咎。胡不扶持顏閔之羶行。夭閼桀跖之龜壽。罪一亂臣。懲天下之兇醜。旌一孝行。激天下之悌友。法高懸於堯典。刑不試於周后。何必霹靂潛窟之龍。養育吠堯之狗。¶ 

<pb:NFKB_QTW_p0443-04a>

** 鳳翔府扶風縣文宣王新廟記¶ 
:PROPERTIES:
:TITID: QTWTIT09341
:PERSID: QTWAUT1208
:END:

天地吾知至廣也。以其無所不覆載。日月吾知至明也。以其無所不照臨。江海吾知至大也。以其無所不容納。料廣以寸管。測景以尺圭。航大以一葦。廣不能逃其數。明不能私其質。大不能亡其險。偉哉夫子。生後於天地而知始。亡先於天地而知終。非日非月。光之所及者遠。不江不海。潤之所浸者博。三代禮樂。吾知其損益。百王憲章。吾知其消息。君臣以位。父子以親。家國以肥。鬼神以享。道未可詮於無物。釋未可證於無生。一以貫之者。我先師夫子見之矣。夫子聖人也。帝之聖者曰堯。王之聖者曰禹。師之聖者曰夫子。堯之德有時而息。禹之功有時而窮。夫子之道久而彌彰。遠而彌光。用之者昌。捨之者亡。昔否於宗周。今泰於皇唐。不然者。何被衮而裳。垂旒而王者哉。扶風古縣也。在京之西。環渭而北。望標關輔之首。雄壓劇秦之大。有尉曰袁弁者。學稽漢室。名振伊鼎。跡泯味道。力餘攻文。其為政也。剛而能斷。柔而能吐。其理身也。靜爾深谷。澹然澄江。紆大君之明命。注賢相之清選。寅奉聖旨。廓新祠堂。殿宇岑立。宮墻島峙。睟尊儀於兩楹。羅禮貌於十哲。砌蘭有主。院¶ 
<pb:NFKB_QTW_p0443-05a>
柏分行。徂庭自肅。入室知敬。陳牲牢而在旅。間籩豆而無算。天下大軍之後。時弊而沒禮。域中小康之前。俗媮而迷歸。懿文以戢兵。尚德以銷戰。使人從善遠惡。而不自知。大哉袁氏之子。其用心也至矣。邑宰李公。政事練達。德音和理。風聲樹而丕變。甿頌樂而不支。縣丞主簿尉等。琅琊王畿。黍稷公器。覽容色窺相公之明鏡。整鬐鬣趣相公之龍門。雲霄坐馳。鳴躍可俟。浩客自帝輦。聿來鳳翔。入境而醉聞佳政。歸歟而食味尤績。前尉許摯。起予能事。春秋之徒。如何勿書。時大歷二年某月日記。¶ 

** 相州公宴堂記¶ 
:PROPERTIES:
:TITID: QTWTIT09342
:PERSID: QTWAUT1208
:END:

公宴堂昭儉也。高平王尚猶侈焉。先是王師出征。邊遽告聳。百戰俠骨。委於溪澗。九遷殤魂。飛在草莽。上聞而憐之。詔我薛公為刑部尚書兼御史大夫。保於東。建節於鄴也。時兵不滿百。馬惟數駟。府微棲糧。家僅餘堵。公乃掃除粃政。濟活人命。一年而墻宇興。二年而耕稼盛。日就月將。遂臻夫小康。崇其宴堂者。不得已而營也。豈無黕幕。尚爾能可久。豈無丹楹。愛爾不愆素。豈無錯石。所慮轉他山。豈無貨財。所重仍舊貫。其始也。經搆侏儒。迴移欒櫨。率取諸¶ 
<pb:NFKB_QTW_p0443-06a>
大壯。未暇於全模。其終也。嶷然雲橫。燦以星鋪。禮行於九賓。並坐於千夫。不設窗戶。且防於壅閼。不加剞劂。且陋夫華皖。水之以視其平坦。墨之以視其方直。役也應時。宜其善頌。成之匪日。所謂悅使。若軍中凱樂。㣥下胥宴。六佾咸在。三懸既張。清醑引淮。芳饌羅岳。自上而王侯公伯。迨下而皁隸庖翟。進則酣而不荒。退則服之無斁。及四賢講德。七子會文。拂羽扇而納凉。揮素琴而待月。對水得江湖之性。捲簾見天地之心。寂寂無譁。綽綽有裕。相與先評所職。次徵他詞。驟揚厥懿。徐攻其短。君子以為薛公義誘於眾。仁和於物。誘進則眾洽。和同則物安。俾夫聳善觀過。罔不由斯堂也。向使卑不合度。儉不中禮。適足尤孟孫之室美。諷夷吾之山節。浩躭靜辭蒲。脂車訪舊。入境而七德有餘。及庭而三歎不足。幸承君之惠顧。又因此以賀之。操觚斐然。於是乎記。時大歷三年六月旬有五日也。¶ 

* 盧朝徹¶ 
:PROPERTIES:
:PERSID: QTWAUT1209
:END:

朝徹。大歷九年官華陰縣令。¶ 

** 謁嶽廟文¶ 
:PROPERTIES:
:TITID: QTWTIT09343
:PERSID: QTWAUT1209
:END:

唐大歷九年甲寅季春。月哉生明。華陰令盧朝徹下車。散¶ 
<pb:NFKB_QTW_p0443-07a>
齋浹日。精意選擇元辰。吉蠲饙饎。靡愛斯牲。敬修祀事。端笏祠宇。縉紳奠饋。敢告金天王。粵山嶽配天。聰明正直。豈直禍淫。實真祚德。朝徹不佞。獲領茲縣。職監灑埽。躬備陳薦。顧嗟菲薄。性受愚蒙。清是家風所遺。方乃天誘其衷。與眾難合。于時不容。向老厲志。如何遭逢。抱拙恬澹。委運窮通。倘力于政。王降百祿。稍私其身。王肆厥毒。福謙害盈。則仰嶽靈。不識不知。何敬神為。拜手稽首兮氣莫敢怠。躋庭啐酒兮儼然有待。松柏颼颼兮屑窣若來。容衞森森兮髣髴如在。¶ 

* 侯冕¶ 
:PROPERTIES:
:PERSID: QTWAUT1210
:END:

冕。大歷中朝散大夫。行河中府功曹參軍上柱國。¶ 

** 同朔方節度副使金紫光祿大夫試太常卿兼慈州刺史王府君神道碑¶ 
:PROPERTIES:
:TITID: QTWTIT09344
:PERSID: QTWAUT1210
:END:

府君諱履清。字履清。京兆萬年人也。王惟聖後。系出田宗。功(闕)也五代祖立行。工部郎中。更靈夏夔潭等四府都督。封晉陽(闕)早世。考尚賓。歷原州參軍事定遠城兵曹參軍。贈金紫光祿大夫。(闕)藝尚德業。脫畧諸子。憲章五經。處吏事也能果斷。居朋友也無忌(闕)以桓文之勳。伊呂之重。開¶ 
<pb:NFKB_QTW_p0443-08a>
建大府。邦家長城。知其名而辟之。(闕)中豳寧三道營田等務致使後來難繼。前政知慙。豈止充牣當時苟(闕)力寘夫恤弟疾篤。割其股肉。則所部靡草上之風矣。秋麥兩歧。靈芝(闕)旌表府君課効。多此類也。以前後功累遷官。凡十五任而至金紫光祿(闕)汾陽王以吉昌濁河上流。邊郡善地。戎守夷落。易動難安。永言輯綏。(闕)帝可其奏。仍乘傳走郡。又敷異術。載底吉祥。猛獸度河而去境。感我善(闕)兩穗卿雲炳而五色。瑞圖驟披。臺使攸屆。於是歸禾之詔。藏在(闕)命賢愚同歸。以大歷十一年正月廿四日。遘疾不起。薨於官舍之正寢。享(闕)兄履堅。朝散大夫守豐州長史。弟履濟。朝散大夫守慈州別駕。長子綸朝(闕)塟合度以十二年二月廿日。還塟於高陵之奉正原。禮也。名成於代。宦達於(闕)匪敢愧詞。迺為銘曰。¶ 

聖祀百世。奕世其昌。有媯之後。言育於姜。陳宗不守。命氏惟王。滔滔秦淮。為我(闕)世濟其美。芬芳竹素。跌宕杞梓。君家盛事。不可勝紀。天步未清。(闕)上介部有仁兄歧麥挺秀。靈芝發生。邊郡近胡。邑無完郛。荊誰翦。豺狼未驅。(闕)皇帝曰俞。下車幾何。畏愛更作。允文允武。爰究爰度。畜牧新¶ 
<pb:NFKB_QTW_p0443-09a>
泰。謳歌薄洛。以激(闕)竄孝子負土。嘉禾有畔。吉凶同域。生死一貫。倏忽長逝。嗚呼永嘆。舊邱還塟。遠道(闕)日羽葆秋煙。一掩黃泉。於萬億年。¶ 

* 呂牧¶ 
:PROPERTIES:
:PERSID: QTWAUT1211
:END:

牧。東平人。永泰二年進士。自尚書郎出為澤州刺史。¶ 

** 書軸賦¶ 
:PROPERTIES:
:TITID: QTWTIT09345
:PERSID: QTWAUT1211
:END:

方輿之靜也。軸居其重。大輅之轉也。軸當其用。夫履端抱圓。何所適而不中。則有飾以金玉。交以丹漆。乍駢首於青案。或周身於縹帙。雖偶提而偶攜。亦無固而無必。故能退尺則不短。進寸則不長。得隨時之舒卷。合君子之行藏。劉向校書之時。偏薰蘭氣。楊雄草元之所。獨染芸香。其質則微。其用不淺。若輪轂之負載。同戶樞之開轉。能藏飛鶴之書。更掩迴鸞之篆。妙撝謙以處厚。每求伸而先卷。遭秦則玉質斯焚。入漢則石渠可踐。別有韜黃公之秘畧。懷王烈之素書。探禹穴而誰見。啟金縢而有諸。仲宣之藏萬卷。惠子之藏五車。非我軸之何寶。能懷文以自如。豈俟脂膏後運。枘鑿方虛。彼所恃而有待。假經籍為蘧廬。¶ 

** 子擊磬賦(以敬明爾志人將辨之為韻)¶ 

:PROPERTIES:
:TITID: QTWTIT09346
:PERSID: QTWAUT1211
:END:

<pb:NFKB_QTW_p0443-10a>

大哉將聖。樂天知命。憲章文武。昭宣孝敬。遊道藝之門。觀魯衞之政。知禮文之述作。繫王道之衰盛。將有託於知音。故先擊其浮磬。翕如始奏。泠然激揚。旁達草木。獨調宮商。律中乃節而信。清引而越以長。何一氣之立則。若五色而成章。羽可以振振。獸可以蹌蹌。神人以和。舍此奚取。樂懸之位。斯焉是將。諧協於國風。本一於心始。將此易俗。非為悅已。作於朝而君臣同和。聽於家而少長咸喜。不達情者。莫究其理。不賞音者。莫知其旨。非有為而作焉。豈苟樂而為爾。噫。斯道之行。如磬之聲。合於制度。發以清英。應小大以隨擊拊。原始終不可將迎。伊物情之滯隔。莫不由此而發明。謂為藝以吾不試。語之道而知吾志。固非繫而不食。豈止垂之如墜。曾見訪於萇宏。反受嗤於荷蕢。彼往而不返。欲潔其身。如樂之無節。則可奪倫。義有昧於反舌。耳無聞於日新。何沒沒於隱者。亦硜硜於小人。必也審音。居然大辨。動應而溥暢。虛中而獨善。使石聲無定。則我心可轉。初未明乎弛張。庸詎議乎深淺。一雅一變。正聲久遣。子擊此者。亦屢歎之。唯聖有作。闡教命夔。乃知樂正雅頌。復在於明時。¶ 

<pb:NFKB_QTW_p0443-11a>

* 齊論¶ 
:PROPERTIES:
:PERSID: QTWAUT1212
:END:

論。大歷九年趙州判官通直郎。行昭慶縣丞。¶ 

** 趙州刺史何公德政碑¶ 
:PROPERTIES:
:TITID: QTWTIT09347
:PERSID: QTWAUT1212
:END:

惟六祀。大鴻臚何公再踐諸侯。奉若明命。尹茲趙人。人賴惠浹。聿興謌之頌之。懿鑠布濩。逖聽洋溢。恒之伯受鉞統牧。實旌異政。俾幕賓繕部員外郎兼侍御史王公載揚休烈。垂裕長世。刻貞石無以節省。順人欲也。序婉辭無以勤思。崇茂德也。其文見乎意。曰惟恪修連率之職。擇茲令典。明于東土。敦敘邦教。撫柔元元。次云咨我良二千石。叶漢宣之議。激流揚波。輝光奕葉。式遵讜言。用集器宇。益稱慎行。克和厥中。服勤於理。簡易其俗。君子曰。王公之筆。直而不汙。夫采其英聲。覩其儀形。聲乃頌而不腆其實。形乃表而不忒其素。或曰。理道之要。龔黃未優。成師之最。衞霍猶劣。吾儕小人。嘗與二三子稽覈今古。否臧時政。格於㣥議。莫出公右。由是訟庭肅肅。無畱事焉。郡佐寮吏。望公高軌而已。公牆宇外嶷。管庫內嚴。非禮不動。唯義是訓。見危受命全其節。臨難抗志忘其身。所以馳騖喪亂之間。寵錫和平之際。昔堯命四嶽。商朝諸侯。周建牧伯。作六瑞以等將¶ 
<pb:NFKB_QTW_p0443-12a>
勸。親人莅事。惟明公其至矣。州人屬荐飢之歲。如享公之膏粱。寒露之時。如服公之衣裘。存安在危。肅理在擾。豪右姦宄伏其威。繩樞寡弱懷其德。而使商農工賈。朝夕從事。不異視而遷焉。公嘗曰。未戰修備。兵之勢也。未用資置。物之理也。推此例而理之。萬貨之源可見矣。故詢諸體物。較之成用。徵於前古。其誰儔之。夫頌德紀功之事。不書其細。而煥然昭。明大體也。論等忝竊幕吏。敢攄無窮。魯史之末。固亦有製。豈直敘述遺事。益以廣揚不朽。兼諸官屬。具紀碑陰。¶ 

* 李舟¶ 
:PROPERTIES:
:PERSID: QTWAUT1213
:END:

舟字公受。水部員外郎岑之子。以尚書郎奉使。出為虔州刺史。封隴西縣男。¶ 

** 謝敕書賜臘日口脂等表¶ 
:PROPERTIES:
:TITID: QTWTIT09348
:PERSID: QTWAUT1213
:END:

臣某言。今月日。中使內府丞張某至。伏奉敕書。賜臣及軍將臘日面脂香袋紅雪澡豆等。殊私忽臨。捧戴無力。手足蹈舞。心魂若驚。臣某中謝。伏惟陛下以節遇嘉平。律當凝閉。爰布發生之德。猥承頒賜之榮。膏液廣霑。降中天之渥澤。生香遠及。蘊西域之芳馨。苦口以愈沉疴。澡身以滌塵¶ 
<pb:NFKB_QTW_p0443-13a>
垢。無任感戴屏營之至。¶ 

** 謝敕書賜歷日口脂等表¶ 
:PROPERTIES:
:TITID: QTWTIT09349
:PERSID: QTWAUT1213
:END:

臣某言。中使至。伏奉敕書手詔。賜臣新歷日一本。口脂面脂紅雪紫雪金花各一枝。并賜臣春衣一副。牙尺一枚。大將衣兩副。宸翰忽臨。殊賜兼及。蠻夷捧詔。抃躍輕生。將吏受恩。誓心効死。臣某中謝。伏以令節嘉平。曲承寵賚。凝膏芳潤。獲滋蒲柳之容。寶器珍奇。遠承日月之照。謬當重寄。星歲屢移。恩積邱山。功無毫髮。況元陰云暮。斗柄初迴。已霑芳澤之恩。兼降中和之服。頒賜尺於王度。布新歷於荒陬。躍抃徘徊。罔知所報。¶ 

** 為崔大夫陳情表¶ 
:PROPERTIES:
:TITID: QTWTIT09350
:PERSID: QTWAUT1213
:END:

臣某言。臣素以庸虛。百無所取。肅宗委臣方面。擢尹兩京。蓋以天寶末年。祿山干命。臣未有職位。客遊陳州。賊兵過河。官吏奔竄。臣義集驍勇。亟摧賊鋒。以閭閻之人。當幽薊之卒。勢相懸倍。不顧死亡。臣之輕生。實著誠素。今者回紇代立。求援聖朝。陛下大布皇威。加其冊禮。爰膺將命。實受寵光。又其道路無虞。夏帳尤近。擁旄仗節。持憲珥貂。銜非常之詔書。寵內附之蕃落。去獲重貺。歸成大勳。雖潦倒之¶ 
<pb:NFKB_QTW_p0443-14a>
人。衰朽之士。亦宜據鞍增氣。叱馭前驅。况臣常在軍戎。未至遲暮。豈不欲保微臣之富貴。求陛下之恩私哉。其理必至顛沛。必至廢闕。隱而不露。何以事君。臣往在宣州。曾卒得癎疾。三日三夜。都不知人。自此以來。發無時候。或輕或重。或疾或遲。此病所來。得於風熱。常因冒暑失食。及冬衣太溫。兼食羊肉。立即發動。若過磧之後。更無菜蔬。苦寒之地。須加狐貉。又於藥物不得及時。則微臣不得全活。且螻蟻之命。誠何足言。但恐敗事。有失前期。稽恩廢禮。伏願陛下以臣此表。徧訪朝臣。言若涉虛。事近辭避。伏願加以斧鑕。肆諸市朝。且使將來。永息欺詐。無任哀懇迫切之至。¶ 

** 為崔大夫請入奏表¶ 
:PROPERTIES:
:TITID: QTWTIT09351
:PERSID: QTWAUT1213
:END:

臣某言。臣以久違闕庭。歲請朝覲。在宣州日。伏奉德音。且以河南用兵。許臣事平入奏。尋蒙寵命。移鎮浙東。臣自至越州。旋經歲序。瞻戀宸極。道路轉遙。俯察微躬。疾病加劇。實慮溘先朝露。永謝明時。昨者隨表便行。冀蒙聖恩昭許。續奉進止。所在令迴。伏迫宸嚴。不敢冒進。臣防身寡智。處眾多尤。但恐讟謗之聲。日聞天聽。浸潤之漸。將迴聖慈。憂疹相并。死亡無日。臣管州郡。幸無逋懸。西河之間。又已寧¶ 
<pb:NFKB_QTW_p0443-15a>
靜。伏願陛下察臣誠懇。許臣朝謁。實冀犬馬之疾。歸上國而蠲除。風波之言。仰皇明而昭鑒。無任懇迫之至。¶ 

** 為崔大夫請入奏表¶ 
:PROPERTIES:
:TITID: QTWTIT09352
:PERSID: QTWAUT1213
:END:

臣某言。臣一昨初承國哀。號慕罔極。已陳哀懇。請赴山陵。伏奉批答。上遵遺旨。不許奔會。元宮甫閉。攀扈無由。永惟舊恩。實延巨痛。陛下自登寶位。日月重光。百靈昭蘇。萬物咸覩。臣限所守。僻在海隅。遐瞻闕庭。未獲稱慶。陛下湛恩雨施。大號風行。繁徭頓除。窮海知化。臣管內州郡。幸獲安帖。在臣使務。必有常規。將臨元會之期。倍切朝宗之戀。伏願許臣蹔趨天闕。獲覲龍顏。進稟命於聖君。退宣風於遐壤。臣死生無恨。榮願之至。¶ 

** 與齊相國書¶ 
:PROPERTIES:
:TITID: QTWTIT09353
:PERSID: QTWAUT1213
:END:

三十三官足下。近年已來。宰臣當國。多與故人禮絕。僕以禮處足下。則足下長者。僕心未忍。欲以故人處足下。則慮悠悠之人。以僕為詭。我欲修書。逡巡至今。忽承足下出守夔國。於蒼生之望。則為不幸。為足下謀之。則名遂身退。斯又為佳。僕昧時者。謹以為賀。但鄱陽雲安。道阻且長。音塵寂蔑。永以三歎。僕所疾沈痼。方率子弟力農。為世疎矣。足¶ 
<pb:NFKB_QTW_p0443-16a>
下亦焉能不疎僕耶。足下素(闕)僕所知之。其於得喪。固怡如也。然朝臣如足下寡矣。明主豈當不察之耶。惟強飯自愛。珍重珍重。¶ 

** 獨孤常州集序¶ 
:PROPERTIES:
:TITID: QTWTIT09354
:PERSID: QTWAUT1213
:END:

傳曰。物生而後有象。象而後有滋。滋而後有數。數成而文見矣。始自天地。終於草木。不能無文也。而况於人乎。且夫日月星辰。天之文也。邱陵川瀆。地之文也。羽毛彪炳。鳥獸之文也。華葉彩錯。草木之文也。天無文。四時不行矣。地無文。九州不別矣。鳥獸草木之無文。則混然而無名。而人不能用之矣。人無文。則禮無以辨其數。樂無以成其章。有國者無以行其刑政。立言者無以存其勸誡。文之時用大矣哉。在人賢者得其大者。禮樂刑政勸誡是也。不肖者得其細者。或附會小說以立異端。或雕斲成言以裨對句。或志近物而玩童心。或順庸聲以諧俚耳。其甚者則矯誣盛德。汙衊風教。為蠱為蠧。為妖為孽。噫。文之弊有至是者。可無痛乎。天后朝。廣漢陳子昂。獨泝穨波。以趣清源。自茲作者。稍稍而出。先大夫嘗因講文謂小子曰。吾友蘭陵蕭茂挺趙郡李遐叔長樂賈幼幾。洎所知河南獨孤至之。皆憲章¶ 
<pb:NFKB_QTW_p0443-17a>
六藝。能探古人述作之旨。賈為元宗巡蜀分命之詔。歷歷如西漢時文。若使三賢繼司王言。或載史筆。則典謩訓誥誓命之書。可彷彿於將來矣。嗚呼。三公皆不處此地。而運蹇多故。惟獨孤至常州刺史。享年亦促。豈天之未欲振斯文耶。小子所不能知也已矣。常州諱及。有遺文三百篇。安定梁肅編為上下帙。分二十卷。作為後序。常州愛士。而肅最為所重。討論居多。故其為文之意。肅能言之。比塟。博陵崔貽孫又為神道碑。悉載行事。而痛其不登論道之位。崔公剛而好直。其詞不黨。君子謂之知言。昔班孟堅美漢得人之盛。曰文章則司馬遷相如。又曰劉向王裦以文章顯。是則四君子者。有漢之文雄歟。然而遷無鄉曲之譽。虧大雅明哲保身之美。相如薄於貞操。有滌器受金之累。向無威儀。遺文以繆。而身幾不免。裦多為歌頌。當時議者以為淫靡不急。其他無聞焉。大較詞人多陷輕躁。否則愞狹迂僻。於事放弛。其能蹈履中道。可為物主者寡矣。孰與常州發論措詞。皆王霸大畧。孝悌之至。達於神明。善與人交。久而敬之。當官正色。不畏強禦。加之以仁惠愛物。吏民敬畏。而文又如是乎。其餘則二君既言之矣。今亶錄崔氏之作。¶ 

<pb:NFKB_QTW_p0443-18a>

綴於篇末云爾。¶ 

