#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0413-19a> ¶¶
#+PROPERTY: JUAN 0414
欽定全唐文卷四百十四¶ 

<pb:NFKB_QTW_p0414-01a>
　常衮(五)¶ 

** 加田神功實封制¶ 
:PROPERTIES:
:TITID: QTWTIT08824
:PERSID: QTWAUT1095
:END:

勅。土宇服章。以敘其德。田租帖食。以答元勳。故寇鄧兼四縣之封。張陳加萬戶之數。開府儀同三司檢校尚書左僕射使持節汴州諸軍事兼汴州刺史御史大夫充汴宋等州節度使觀察處置等使上柱國信都郡王食實封五百戶田神功。閒生河朔。性與忠厚。嘗秉大節。服勞王家。凡所委遇。必當要重。竭其公私。益用親信。入居百揆之右。外作四方之屏。自河而南。戎鎮斯大。總兵車之所會。賜鈇鉞以專征。考禮正刑。豐財禁暴。敬事節用。老安少懷。懋乃丕績。肆於時夏。服我休命。敬茲分土。可加實封一百戶。餘竝如故。¶ 

** 加田承嗣實封制¶ 
:PROPERTIES:
:TITID: QTWTIT08825
:PERSID: QTWAUT1095
:END:

勅。懋策勳之賞。則啟封邑。賜真食之命。方入田租。故采地以處其子孫。書社以尊其侯伯。開府儀同三司檢校尚書左僕射兼魏州大都督府長史御史大夫兼魏博等州節度觀察處置及管內支度營田等使上柱國鴈門郡王食¶ 
<pb:NFKB_QTW_p0414-02a>
實封二百戶田承嗣。出自河朔。挺茲才器。公忠有素。文武是經。行惟高簡。言必誠信。委之腹心。實所親重。內列端揆。外當藩翰。距河作鎮。瀕海撫封。貞一以奉上。明恕以臨下。謀出韜鈐之外。功成戰伐之前。專精牧人。盡瘁事國。政刑必中。都鄙有章。訓以農耕之業。課其蠶織之事。家給而禮讓攸興。氣和而札瘥不作。舊章咸舉。厥貢惟殷。來東人之職勞。首循吏之行理。嘉命休績。允茲裦勸。食其井賦。用協典常。可加實封二百戶。餘並如故。¶ 

** 減京兆尹以下俸錢制¶ 
:PROPERTIES:
:TITID: QTWTIT08826
:PERSID: QTWAUT1095
:END:

勅。輦轂之下。封畿之內。承前戶口五千餘萬。京兆祿廩不過二百石。俸錢不過三十貫。降至下吏。差次可知。自頃艱虞。且踰星紀。歲有事邊之役。人多盡室之行。閭井蕭然。百不存一。而府縣之俸。十倍平時。官高者因其使名。數處請受。位卑者假以職掌。恣加優給。致令所典之務。移在他曹。雖齊等倫。頓異豐薄。皆自常稅之外。重斂而供。浸獘則宏。因循未改。減我軍國之用。困其疲耗之人。豈計人置官之意。度農制祿之法也。四方取則。其若是乎。比下詔書。務於勤恤。將求致理。切於澄源。遂委中書門下條錄奏聞。而躬¶ 
<pb:NFKB_QTW_p0414-03a>
親括。巨細精詳。覽其名實之狀。深歎過差之極。革其既往。制在惟新。爰據高卑。以之均節。使人足以奉(闕)吏足以資家。務有不急。悉皆除去。仍量閑劇。權省官員。胥徒厮役。亦有蠲減。費用既少。困窮自安。唯出正租。更無徵率。其京兆府及縣官月俸。除正斷外。不得輒有增加。如判司參軍丞簿尉等有犯。科錄事參軍及縣令。如令長及錄事參軍及少尹有犯。坐京尹。畫一之令。當在必因。勸百之義。固非末減。各儆於位。無近於刑。¶ 

** 裦勞勳臣制¶ 
:PROPERTIES:
:TITID: QTWTIT08827
:PERSID: QTWAUT1095
:END:

勅。方伯連帥。能修其職。則勞之以璽書。載之於正典。式是㣥岳。歸於至公。以勤其職。頌聲興矣。周禮以孟春之月。懸法布令。採詩觀俗。亦褎理行之時也。其有惠訓一方。吏之表率。朗然明舉。固可首之。某官某。受任藩閫。三年有成。清節獨立。以身率下。化在於言前。風行於疆外。遠清西南之氛。齊一華夷之俗。憂國如家。上下同體。屬關輔連雨。去秋非穰。以豐財節用之餘。資備邊出師之費。雖給馬官渡。足食成臯。勤王助邊。何以加此。誠則垣翰之寄。奉上無私。亦將廉吏清風。夙夜相勉也。寐期休績。至於再三。詔書諭懷。¶ 

<pb:NFKB_QTW_p0414-04a>

宣示方鎮。¶ 

** 喻安西北庭諸將制¶ 
:PROPERTIES:
:TITID: QTWTIT08828
:PERSID: QTWAUT1095
:END:

勅。天下既定。萬里寧一。豈王者獨運。而臻此耶。實賴文武將守。腹心之臣。宣力強任。捍禦於外也。往以蕃戎並暴。縱毒邊表。乘舋伺隙。連兵累年。城門晝閉。王師遐阻。遮殺漢使。盜取節印。恣睢橫厲。甚逆天理。而國朝未暇襲遠。置於度外。實五京二庭存亡危急之秋也。河西節度使周鼎安西北庭都護曹令忠爾朱某等。義烈相感。貫於神明。各受方任。同獎王室。率辛李之將。用甘陳之謀。與羌騎校尉王后君長以下。自金城玉關。至於南北戊午。踰流沙。跨西海。蒲類。破白山。戰爭致命。出於萬死。賴天之靈。以戰則剋。不動中國。不勞濟師。橫制數千里。有輔車首尾之應。以威以懷。張我右掖。稜振於絕域。烈切於昔賢。微三臣之力。則度隍踰隴。不復漢有矣。每有使至。說令忠等憂國勤王。誠徹骨髓。朝廷聞之。莫不酸鼻流淚。而況於朕心哉。遐想攸攸。耿歎何已。或恐凶醜狡譎。反復離閒。妄說國難。搖動人心。今所以疏其事實。一以相報。近有流落蕃中十數年者至闕庭。知犬戎惡稔。上疑下阻。日就殘滅。加之疾疫。灾及羊¶ 
<pb:NFKB_QTW_p0414-05a>
馬。山谷填委。天亡之時。及酋奴自速其禍。諸蕃連衡。以助進取。力屈氣衰。亡逃於苦寒之地。西北邊患。蕩然以清。至於九夷。南盡百越。玉帛來朝於魏闕。苞茅入貢於王祭。黨項內附。回中大寧。天下郡國。一其教理。王畿征調。漸復平時。子儀移鎮於邠郊。抱玉進攻於天水。士馬百萬。當令悉西方垣翰之寄。所宜協心戮力。抗厲威武。同赴戎會也。勉卒志業。以時康功。慶流子孫。永久無替。高映勳典。豈不休哉。每念戰守之士。十年不得解甲。白首戎陣。忠勞未報。心之惻怛。不忘終食。要當候大師所指。窮荒蕩定。懸爵位以相待。傾府庫之所有。以答西州賢士大夫忘身報國之誠。遣詔諭意。非一二所能盡也。¶ 

** 劉晏宣慰河南淮南制¶ 
:PROPERTIES:
:TITID: QTWTIT08829
:PERSID: QTWAUT1095
:END:

勅。書曰。元后作人父母。又曰。一夫不獲。則曰時予之辜。政或不平。訟或不理。則人受其弊。氣生其災。噢咻連聲。愁苦無告。州縣長吏。莫之省憂。念茲疚懷。中夜三歎。朕以不德。託於人上。永言理道。敢不勵精。然自兵亂一紀。事殷四方。耕夫困於軍旅。蠶婦病於餽餉。欲求無事。豈可得乎。致令戶口減耗。十無一二。而河南淮南。又甚諸道。得非蒐乘補¶ 
<pb:NFKB_QTW_p0414-06a>
卒之數。急賦橫稅之煩。致使遑駭匪寧。流庸不復。兼亦親人之職。少有政術稱者。其於賦役。多患不均。靡室靡家。皆籍其穀。無衣無褐。亦調其庸。雖節制廉察。皆務令條理。而貪官冒法。未絕姦源。誅求無厭。鰥寡重困。永歎遐想。過實在予。巡撫之寄。資於碩德。某官某。相府之舊。道在安人。自河之南。天下之半。底慎財賦。衣食京師。久於倚任。多所宏濟。因其旋南。將命攸屬。所至之處。宣示詔書。撫將校之勤勞。問黎元之疾苦。事有未便。法或不行。委之革。歸於允當。或假其征徭。私有聚斂。或託以貢獻。公然乾沒。厚取於人。歸怨於上。虧損時化。朕實懼焉。宜委某與節度觀察切加疎理。勿令寃濫。以副憂勞。其官吏有犯。便禁身推問。具狀聞奏。當峻刑典。以息貪殘。¶ 

** 李涵河北宣慰制¶ 
:PROPERTIES:
:TITID: QTWTIT08830
:PERSID: QTWAUT1095
:END:

門下。河朔一隅。地方千里。外捍夷狄。內輔成周。撫勤王之師。脩任土之貢。顧其方鎮。可謂崇重。眷我侯伯。是有勳勞。且將相國之股肱。兆庶君之支體。事同休戚。寧忘鑒昧。思撫巡而未獲。念征鎮而永懷。爰命宗臣。往申旨諭。銀青光祿大夫行尚書左丞襄武縣開國公李涵。朕之茂親。腹心¶ 
<pb:NFKB_QTW_p0414-07a>
攸寄。純固所以致命。文質所以經邦。溫恭禮讓。誠信易直。勵匪躬之節。秉憂國之心。美其公才。嘗所任委。再令宣撫。皆合事經。既述謙誠之詞。兼陳理化之績。慰我憂念。意甚嘉之。今秋冬在候。徭戍勤止。將校有介冑之勞。黎元有賦稅之役。代予親問。詔爾使臣。仍兼副相之榮。式重登車之務。可兼御史大夫充河北宣慰使。本官勳封如故。¶ 

** 李涵再使河北制¶ 
:PROPERTIES:
:TITID: QTWTIT08831
:PERSID: QTWAUT1095
:END:

勅。書有施命。以誥四方。禮有誦志。以巡邦國。明王所以垂拱而天下理者。非家至而日見之也。實賴腹心耳目之臣。審訓命於外。俾德澤教化。敷於四海。情有所達。事適其宜。上下交暢。則天地之和應矣。喻我朝旨。寄於宗英。銀青光祿大夫行尚書兵部侍郎襄武縣開國公李涵。志以足言。學於古訓。安和好敬。慎靜尚寬。服居大僚。常所親信。每授重寄。必揚休聲。往以幽薊渤碣之閒。戎府方州之大。俾付王命。以親諸侯。至於再三。秉此純一。盡人臣之節。罔或辭難。徇國家之利。豈憚勤遠。信以協誠。惠以交福。周爰咨度。不遑啟處。朔陲寧晏。敬賴親賢。今以侯伯之勳勞。師人之戍守。顧其忠効。宜有撫巡。高選中朝。允茲僉論。加以丞相¶ 
<pb:NFKB_QTW_p0414-08a>
之副。增其原隰之華。時維懋哉。無替厥服。可兼御史大夫充河北宣慰使。餘如故。¶ 

** 臧希讓使朔方制¶ 
:PROPERTIES:
:TITID: QTWTIT08832
:PERSID: QTWAUT1095
:END:

勅。元帥都虞候臧希讓。沖明在躬。質重成性。閱禮樂以經武。秉公忠而濟時。夙傳金匱之符。久總牙璋之律。勳高坐樹。業茂分茅。中外洽其嘉聲。始終全其勁節。嘉乃公望。於朕心。惟彼朔方。久罹邊患。地即興王之所。人推奉上之誠。言念勤勞。豈忘慰恤。宜應使乎之選。式副往哉之寄。¶ 

** 宣慰嶺南制¶ 
:PROPERTIES:
:TITID: QTWTIT08833
:PERSID: QTWAUT1095
:END:

勅。理天下者。先務於遠安。本人情者。必令其上達。或刑罰不中。德信未孚。則生怨咨。是有申諭。朕以服嶺之表。方隅之大。南盡百越。專制萬里。擇將置守。常亦難之。至於臨遣。屢有明誡。俾施惠政。以息疲人。而長吏議法不平。作威以逞。因其猜阻。陷我忠良。馮季康何如暎等。南方右族。累代純臣。協其義烈之心。積有艱危之効。惑於所譖。虐用其刑。無狀致辟。遂生邊患。朕自託人上。每勞日昃。法天地之生成。宏父母之慈愛。聞此濫罰。惕然疚懷。尋亦辯明。特令昭雪。如聞溪洞。尚有紛擾。哀我庶士。勞於甲兵。豈不求安。良¶ 
<pb:NFKB_QTW_p0414-09a>
有以也。所以更謀良帥。先用舊德。兼御史大夫徐浩。歷典中外。長於撫馭。素所親信。俾其鎮輯。元冬之首。當至彼方。必能大布風化。永清麾管。仍命尚書比部員外郎莫藏用往嶺南宣慰。問以疾苦。弔其死喪。其季康等遇害之家。躬自存撫。切加贍恤。務令得所。以慰孤遺。其軍州所有結聚。申明中旨。懸示大信。但能歸附。即是平人。豈惟復業安居。亦當隨才命職。兼至桂州宣慰。應水旱所損。或須蠲免。宜與觀察使商量處置。勉膺朝寄。以慰朕懷。¶ 

** 宣慰湖南百姓制¶ 
:PROPERTIES:
:TITID: QTWTIT08834
:PERSID: QTWAUT1095
:END:

勅。震澤之南。數州之地。頃以水澇暴至。沱潛潰溢。既敗城郭。復瀦原田。連歲大歉。元元重困。餒殍相望。流庸莫返。加之以師旅。煩之以賦役。哀我矜人。何以堪命。朕君臨之道猶鬱。牧養之政未宏。咎之所降。諒在於此。雖天災流行。則有恒數。而夕惕若厲。豈忘責躬。夫振人育物。大易之明義也。自漢魏以來。水旱之處。必遣使巡問。以安集之。國朝因其制焉。亦命近臣慰撫。俾喻求瘼之意。用舒科泛之急。宜令中散大夫給事中賀若察往湖南宣慰處置。其百姓遭損不能自存者。應須賑給蠲免。宜與本道觀察使商量處¶ 
<pb:NFKB_QTW_p0414-10a>
置訖聞奏。仍齎詔書。體問周恤。宣示郡邑。令悉朕懷。¶ 

** 減徵京畿夏麥制¶ 
:PROPERTIES:
:TITID: QTWTIT08835
:PERSID: QTWAUT1095
:END:

勅。夏后氏五十而貢。殷人七十而助。周人百畝而徹。其實皆什一也。故謂之天下中正。而頌聲作矣。迺者因三代之制。定其稅典。務於行古。庶以便人。屬外攘四夷。歲會戎事。軍國用度。公儲匱乏。役費荐至。近於倍征。而吏或奉法不謹。失我字人之意。孤惸者恣其厚斂。豪富者貸以輕徭。動而生姦。浸以流弊。謂之什一。其實太半。致有去父母之邦。甘保傭之役。流離逋蕩。靡室靡家。或阽於死亡。而莫之省。每一念至。良深憫惻。頃亦革。從其便安。量沃瘠之差。寬賦斂之重。今邦畿之內。宿麥非稔。去秋墾田。又減常歲。昨者徵稅。其數頗多。朕以萬姓不安。三農將廢。憂勤鬱悼。中夜以興。思有康濟。未臻其道。每欲悉免量入。息其重困。而未解兵嚴。猶資日費。用蠲恒數。以恤疲人。其京兆府今年所率夏麥。宜於七萬碩內。五萬碩放不徵。二萬碩容至晚田熟後取雜色斛㪷續納。仍委京兆尹崔昭差少尹李椅于頎等分縣巡撫。必躬親宣示朝章。令知朕意。¶ 

** 減徵京畿丁役等制¶ 
:PROPERTIES:
:TITID: QTWTIT08836
:PERSID: QTWAUT1095
:END:

<pb:NFKB_QTW_p0414-11a>

勅。天之所命。俾朕字人。豈敢怠荒。期於康濟。勞精極慮。十有四年。務崇省約。以訓天下。訪其疾苦。屢有蠲除。公稅之差。僅從盍徹。宮衞之備。仍罷踐更。兼損服御。用資軍國。大去煩弊。以休邦畿。遊食之人。悉歸南畝。墾田之數。漸復平時。神降嘉生。歲乃大熟。震於珍物。景福紛委。蓋上元列聖之儲祉也。豈寡昧之德而臻此耶。夙夜祗惕。永懷增懼。然以令有緩急。物有重輕。故粟輕而易散。錢重而難聚。古人所謂糴之至賤與貴。其傷一也。如聞閭閻。未免疾苦。至乃以粟數斛。易錢一緡。雜以他徭。難以償費。轉用所寶。念之惻然。深可重惜。所宜節省。其京兆應諸色番役等。訪聞諸司。或有徵課。比緣時儉。資數稍多。估折皆賤。不仍舊價。其掌閑彍騎三衞及橋堰丁匠等。如本司須徵資。竝納錢三千米六㪷。其青苗地頭。天下諸州每畝率錢十五頃。以京師煩劇。供應頗多。苟從權宜。遂倍其數。自今以後。宜準諸州例徵率。朕以帝王之教人。如父母之訓子。所以至纎至悉。必躬必親。苟或便之。豈憚煩也。宣示百姓。知朕意焉。¶ 

** 京兆府減稅制¶ 
:PROPERTIES:
:TITID: QTWTIT08837
:PERSID: QTWAUT1095
:END:

勅。三代之時。籍而不稅。降及近古。或至倍征。承平則省於¶ 
<pb:NFKB_QTW_p0414-12a>
經入。有事則煩於荐費。亦古今之常也。朕勵精憂人。夙夜勤約。至如王制之定國用。人曹之制地征。必視豐穰。與之上下。然以邊未徹警。十年於茲。連五兵七卒之屯。有賦輿調食之重。徵求橫作。空耗吾人。所以征地之數。有踰常典。頃者躬自節儉。勵於三軍。斂從其輕。以減太半。今舊穀既沒。宿麥未登。尚使餒殍相望。流庸不返。邦畿千里。編戶六殘。慮有自存之人。未喻詔書之意。臨時科率。或恐增加。以茲躊躇。多不墾闢。行及春暮。田萊益荒。屬膏雨霈然。慮失農候。故重明朝旨。更減田租。蓋畿內移運。所餘全少。山東加運。其助頗多。朕又親統六師。大閱戎籍。事必精實。自然蠲省。京兆府夏麥。上等每畝稅六升。下等每畝稅四升。荒田開佃者每畝稅二升。秋稅。上等每畝稅五升。下等每畝稅三升。荒田開佃者每畝稅二升。比者百姓不安。皆因稅重。據其減數。漸復平時。頗有優當。兼罷徭役。加之誡勅。又絕侵漁。所宜鑿井耕田。各勤生業。自今已後。必致康寧。仍委京兆尹及令長分明宣示。以勸東作。躬親慰撫。稱朕意焉。¶ 

** 放京畿丁役及免稅制¶ 
:PROPERTIES:
:TITID: QTWTIT08838
:PERSID: QTWAUT1095
:END:

<pb:NFKB_QTW_p0414-13a>

勅。王者承天命以養人也。愛之如身。豈止如子。餒者食之。寒者衣之。猶恐仁之不至。愧悼之心。惻隱於內。而不能已也。故天下有道。藏於百姓。古之使人。不過三日。可以長孺齒。可以養孤老。蓋太平至理之化。何施而集於此乎。朕承奉大業。於茲八年。不能恢宏至道。被之六合。雖德之寡昧。未燭於理。常亦憂勤損節。以濟元元。豈不知乾坤以易成物。帝王以惇儉守位。從賦斂之薄省哉。然時或多故。事非獲已。屬外攘夷狄。連歲備邊。兵車之會。不下十萬。餉饋耗竭。邦畿大殘。又郊社宗廟之祀。府庫賜與之用。庶事之費。皆仰給焉。急賦暴征。日益煩重。加以水旱相乘。歲非豐熟。方冬之首。穀已翔貴。又宿豪大猾。橫恣侵漁。致有半價倍稱。分田劫假。於是棄田宅。鬻子孫。蕩然逋散。轉徙就食。行者甚眾。念之疚心。夫安土重遷。人之常性。向非誅求之數。豈去父母之邦哉。蓋以朕不敏不明。鬱於教化。德之寡薄。以至於斯。傳曰。百姓不足。君孰與足。書曰。民非后何戴。后非眾罔與守邦。今縣內告病。流亡不已。失於撫育之道。得不愧於心乎。哀痛勤約。明發不寐。在予之情。懼惕良深。宜有蠲除。以惠貧弱。其京兆府今年秋稅。於所徵數內減¶ 
<pb:NFKB_QTW_p0414-14a>
十萬石。百姓應納諸色物等。比緣朔方軍糧。轉輸勞獘。又時方收斂。務從便省。其草粟等。並於中渭橋東渭橋納。仍各隨當縣道路穩便。如法般入苑南及於苑北面貯積及檢納等。宜委中書門下與所由計會處置。百官及府縣官職田。歲月深久。多被換易。縱有本主。皆是蒿荒。虛配戶人。令出苗子。閭閻之內。其獘至深。今年宜四分徵一。餘並放免。其諸司諸使丁役及夫匠掌閑三衞彍騎等戶。多非正丁。皆率貧弱。頃雖減省。猶慮艱辛。宜委中書門下即各與本司計會。如灼然須役正身者。具所要色目事由聞奏。除此之外。商量和雇。并百姓先出資者。並官出錢充資。畿內至來年五月已來。一切停差遣。來年准旨及勅并度支符應年支諸色雜物。合各徵科百姓等。宜據所由供數。並官出錢置。使依市糴供所徵。百姓宜停。應供往來郵遞。從來年正月至麥熟以來。並官出給。百姓應有負欠。一物已上。及諸雜夫役庸課未酬納者。一切容至麥熟填還。所由不得輒有干擾。如官典隱盜在腹內及有欠負者。不在免限。且風化之由。繫於長吏。黜陟之典。所宜大明。宜令御史臺切加糾察。其戶口有減。田萊不除。或流庸稍歸。農畝加闢。¶ 

<pb:NFKB_QTW_p0414-15a>

即宜具名條奏。當峻刑賞。庶使凋瘵之人。僅予蘇息。憂勤之志。上達神明。宣示詔書。令知朕意。¶ 

** 減淮南租庸地稅制¶ 
:PROPERTIES:
:TITID: QTWTIT08839
:PERSID: QTWAUT1095
:END:

勅。王者以冢宰制國用。以司會質歲成。必視豐荒之年。以均輕重之數。自近古以來。天下郡縣。或有水旱之處。則亦減其田租。休其力役。不急之務。不便於時。亦皆節省。以惠窮乏。上天眷命。屬朕元元。敢不敬承。勵於勤儉。躬自菲薄。刑於邦家。非上薦宗廟。下資師旅。未嘗私於所奉。更有徵求。藏之於人。孰謂不足。迺者屢減邦賦。以勸耕農。而四時罔愆。九扈皆敘。近自關右。達於海隅。溥其百穀之穰。寧止三年之積。非朕寡德。所能臻茲。蓋祖宗景靈。被此嘉貺。仰荷殊慶。兢懷益深。而淮南數州。獨罹災患。秋夏無雨。田萊卒荒。閭閻難食。百賈皆震。永念於此。尤增憮然。我心憂傷。終夜不寐。宜有蠲貸。用安流亡。其淮南今年租庸地稅所支米等。宜三分放二。楊洪宣等三州作坊。往以軍興。是資戎器。既屬歲歉。頗殘吾人。徵材役工。荐費尤甚。惟務省約。以息困窮。亦宜并停。宣示百姓。知朕意焉。¶ 

** 減京兆府秋稅制¶ 
:PROPERTIES:
:TITID: QTWTIT08840
:PERSID: QTWAUT1095
:END:

<pb:NFKB_QTW_p0414-16a>

勅。頃以蕃寇猶虞。王師未戢。所資軍費。皆出邦畿。征調荐興。日加煩重。閭閻困竭。人轉流亡。念之疚懷。旰食增懼。近者省月更之役。減歲入之租。務於惠養。冀有蘇息。尚聞告病。終未安居。深用悼懷。更思優䘏。今關輔諸屯。墾田漸廣。江淮轉漕。常數又加。在一年之儲。有太半之助。其於稅地。固可從輕。其京兆府來年秋稅。宜分兩等。上下各半。上等每畝稅一斗。下等每畝稅六升。其荒田如有能開佃者。宜準今年十月二十九日勅。一切每畝稅二升。仍委京兆尹及令長明申詔旨。分牓鄉閭。一一存撫。令知朕意。¶ 

** 免京兆府稅錢制¶ 
:PROPERTIES:
:TITID: QTWTIT08841
:PERSID: QTWAUT1095
:END:

勅。守位聚人。有賦有稅。所以奉宗廟之祀。備水旱之災。事之大經。古今不易。國家計其戶籍。俾出泉貨。著在令典。謂之兩稅。天下通制。行之久矣。自師旅荐興。征調煩數。法度多峻。遂廢其名。近舉舊章。用遵薄賦。施於中外。其法一也。屬歲會戎事。聚於邦畿。以鰥寡困窮之人。當征徭力役之重。久於供費。皆至匱竭。蕩然流散。言念傷懷。比之四方。此實尤甚。宜思蠲貸。庶令蘇息。其京兆府見差科百姓今年秋稅錢。特宜放免。¶ 

<pb:NFKB_QTW_p0414-17a>

** 減京畿秋稅制¶ 
:PROPERTIES:
:TITID: QTWTIT08842
:PERSID: QTWAUT1095
:END:

勅。周以司會立經制。漢以丞相校簿書。量其國用。差其稅典。必以省費。由之重輕。公田之籍。可謂通範。履畝而稅。斯誠弊法。將期折中。以便於時。億兆不康。君孰與足。故愛人之體。先於博施。富國之源。必在均節。朕自臨宸極。比屬艱虞。亦嘗慕淳樸之風。守沖儉之道。每念黎庶。思致和平。而邊事猶殷。戎車屢駕。軍興取給。皆屬邦畿。九伐之師。尚勤王畧。千金之費。重困吾人。乃者遵冉有之言。守周公之制。什而稅一。務於行古。今則編戶流亡。墾田減耗。計量入之數。甚倍征之法。納隍之懼。當宁軫懷。慮失三農。憂深萬姓。務從省約。稍冀蠲除。用申勤䘏之旨。以救惸嫠之弊。其京兆府所奏今年秋稅八十二萬五千石斛㪷數內。宜即減一十七萬五千石。委黎幹據諸縣戶口地數均平放免。仍分明榜示百姓。令知當戶所減斛㪷數訖聞奏。其應徵青苗地頭錢。亦宜三分放一。其先欠永泰元年地頭錢一十四萬九千一百四十一貫。並宜放免。除丁匠掌閑正番外。至來年麥熟以來。府縣一切更不得輒有科稅。朕當躬儉節用。以贍黎元。中夏漸寧。庶有康濟。宣示百姓。知朕意焉。¶ 

