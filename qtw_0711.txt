#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0710-18a> ¶
#+PROPERTY: JUAN 0711
欽定全唐文卷七百十一¶ 

<pb:NFKB_QTW_p0711-01a>
　李德裕(十六)¶ 

** 聖祖院石磬銘¶ 
:PROPERTIES:
:TITID: QTWTIT14338
:PERSID: QTWAUT1661
:END:

有美浮石。淒若銅音。笙竽合奏。鸞[:#AS-95E9:⿱旅鳥]在林。清越盈耳。和愉感心。懸之玉宇。永託僊岑。¶ 

** 鹿跡山名¶ 
:PROPERTIES:
:TITID: QTWTIT14339
:PERSID: QTWAUT1661
:END:

不動者山。不死者仙。山在仙存。真訣不傳。猗歟先生。耽道體元。騰駕素鹿。遨遊紫烟。時憇蓬壺。下視桑田。一往茲山。於今幾年。茲山岑寂。先生是宅。清泉綠蘿。獨與世隔。我居洞宮。人見崖壁。空畱鹿跡。永存幽石。¶ 

** 劒門銘¶ 
:PROPERTIES:
:TITID: QTWTIT14340
:PERSID: QTWAUT1661
:END:

㣥山西來。波積雲屯。地險所會。斯為蜀門。層岑峻壁。森若戈㦸。萬壑奔東。雙飛高闕。翠嶺中橫。黵然黛色。樹茲雄屏。以衞王國。(原註劒門當中有一峯峻嶺橫峙望若列屏此一峯為最奇而說者未嘗及之也)拔井幹。溪回溝洫。嚴守重扃。隱如臨敵。運有隆替。地無險阨。閉於昏頑。開於有德。馬錯西伐。蜀侯敗績。艾出陰平。禪亦來格。粵在憲祖。英威四克。始剪蜀妖。遂靖卭僰。蠻夷軌道。諸侯述職。武臣銘之。金石乃刻。¶ 

<pb:NFKB_QTW_p0711-02a>

** 唐故左神策軍護軍中尉兼左街功德使知內侍省事劉公神道碑銘¶ 
:PROPERTIES:
:TITID: QTWTIT14341
:PERSID: QTWAUT1661
:END:

宸極正位。運四時者璇樞。太微啟扉。分兩垣者上將。其或道兼文武。勳著旂常。稟嶽立之神姿。蘊泉渟之深識。存也出忠入孝。愛敬同歸。歿也灑澤漏泉。始終一貫。求之前古。不亦難哉。公諱宏規。前京兆雲陽人也。派流甚遠。珪組相承。炳焯周邦。光揚史牒。曾祖恩。官止同州白水縣令。祖信。終於漢中郡折衝都尉。父英。皇左武衞中郎將。歷階勳至游擊將軍上柱國。皆纘前緒。踐履夷途。或明恕而行。俾人歸厚。或強毅以立。顧敵必摧。不顯當時。宜生達者。公十有五。乃應選用。沖和之美。暢茂於四肢。喜慍之來。不塵於絕境。亦猶崑岫片玉。嶧陽孤桐。生稟異姿。終成重器。始署雲騎尉賜緋。累遷內侍省內僕寺丞。密侍赤墀。飛聲紫禁。植操不逾於規矩。抗志已在於丹霄。無何。丁郎將憂。苴枲服喪。杖而後起。不辭王事。是謂從權。俄授徵事郎內侍省府局令。屬劉闢逆命。禁旅徂征。護汧隴梟騎之鋒。平井絡鴟張之虜。始以義擊。俄焉凱歸。由是有輕車都尉之授。旋又將命撫循。自靈州以屆於邊。犒軍五城。勤役萬里。懋乃休¶ 
<pb:NFKB_QTW_p0711-03a>
績。簡於天心。加銀印赤紱之賜。充天威軍使。奉詔蠻方。再安憬俗。俶儻扶義。有叱馭之風。感激捐軀。忘跕鳶之苦。恩禮浹洽。要荒宴如。尋自奚官局丞擢翰林院使。仙署重深。天顏咫尺。導才臣之啟沃。廣睿哲之聰明。公學富邱墳。智參神化。叶機贊命。發揮王猷。故事藹然。內廷繄賴。爰加內侍伯貳副軍中尉副左街功德之任。紫艾龜印之寵。以昭其庸。武旅鳧藻之師。實為之佐。檢校司空王公諤之授鉞河東也。改內給事。為之護軍。以金蘭之契。睦於元帥。以泉海之量。接於賓僚。三軍煦愛日之和。列郡靡清風之惪。洎振武失守。主將遁逃。朝廷軫憂。慮為邊患。因命尚書張煦節制是邦。詔公領步騎五千為之聲援。公內運祕計。外示閒安。詭以巡邊。掩其無備。長驅猛銳。深入壘門。乃以宣勞之名。俾其少長皆會。然後擒執魁首。置之典刑。戮三百餘人。闔城股慄。昔武安之阬趙卒。莫辯幽冤。韓信之下井陘。徒聞疾鬬。未若公德刑具舉。威惠皆宣。乘馹上聞。班師舊鎮。司徒既歿。承乏總戎。而高平公奕葉相門。一時盛惪。與公虛舟相待。朱瑟諧音。淡然而成。去如始至。尋又奉詔巡邊。以觀軍實。北至鉤注。東達飛狐。道里曲折。不遺於掌握。¶ 

<pb:NFKB_QTW_p0711-04a>

兵機奇正。盡在於襟靈。士懷挾纊之恩。人感投醪之醉。壺漿塞路。幼艾爭先。爰寫山河。存於繪事。憲宗悅而嘉嘆。嘗置坐隅。得李恂之圖書。乃知聚落。觀千秋之畫地。盡見山川。加朝議大夫內侍省內常侍。復歸舊鎮。報忠勞也。上以公器能可以居重任。機權可以參密勿。遂發中詔。俾還京師。改內飛龍使。換右神策軍副使。飛龍掌天驥之閑。古太僕之職也。禁旅總蘭錡之兵。古上卿之寄也。公或為長。或為副。蓋選眾而舉。惟才是擇。翌日命知樞密。公揣摩心術。練達國章。謀無不成。楃[:#AS-FBEE:●]重有餘裕。當神武經緯之際。王師戡定之初。一日萬機。晝常三接。忠猷隱於聞聽。嘉謀祕於宮闈。畧而不書。蓋溫樹不言之義也。真拜內常侍知內侍省事。旌其忠力。賜名宏規。宏者光大之稱。規者規範之謂。合此二義。表茲一心。俄而淄青干紀。兵集淮海。以公累護戎事。尤邃武經。出為淮南監軍。委以攻討。鳴鐘鼓以問罪。運籌策以出奇。方厲志於戈矛。遽[:#AS-8563:⿰⺯⿸厂⿱田坴]哀於風樹。抱終身之痛。自達神明。當赴難之辰。敢避金革。起復寧遠將軍。依前充監軍使。元惡既殲。復掌樞密。憲宗憑几大漸。召公受遺。穆宗膺圖御宇。翳公定策。捧日而昇黃道。翼龍而上赤霄。名¶ 
<pb:NFKB_QTW_p0711-05a>
節功勛。光昭圖史。遷忠武將軍內侍省少監。賜上柱國。進雲麾將軍。服闋。授銀青光祿大夫監門衞將軍知內侍省事。封彭城縣開國子。累封沛國公。食邑三千戶。賜以長㦸。列之朱門。守約鳴謙。不有其貴。屬幽鎮首禍。趙魏挻災。公內謁謀猷。定指縱之計。外緝機務。當政賦之源。慮不及私。居嘗慎獨。懸水鏡而情無隱伏。持天衡而心靡重輕。嶷然如山。以鎮㣥動。逮長慶季歲。穆皇疾已彌畱。公志仗神明。心存王室。請立先后。以為副君。雪涕抗詞。首陳大計。舉觴瀝。眾議皆從。延年離席而社稷已安。趙喜橫堦而尊卑乃定。惟公方之。諒無慚德。公以名遂身退。舉能進善。人之高躅也。乃推同志固繁機。遷左監門衞上將軍知省事。復為河東監軍使。拜泣玉墀。寵錫金帶。雖魏后深恩。授劉稹之部落。吳君密渥。賜陸遜之金環。煥赫輝榮。莫逾於此。穆宗厭代。先后嚮明。公懇請會朝。旋奉俞詔。拜特進行右武衞上將軍。公以子牟之戀。常懷魏闕。汲黯之志。惟在漢廷。懇辭北轅。上不能奪。尋除內宅使鴻臚禮賓等使。前代特進。位次三公。居驃騎儀同之上。非茂勛俊惪。曷以處之。遷左神策軍中尉兼左街功德使。漢氏京師有南北軍之屯。¶ 

<pb:NFKB_QTW_p0711-06a>

武帝既平百粵。內增七校。今之中尉。實司其任。公說禮敦詩。深知將帥之體。安人和眾。實有經武之材。以清淨禮緇黃。以慈惠親戎旅。西方之教。不肅而成。北落之衞。隱然難犯。吐論必援於經史。耽玩惟志於圖書。遇物而涇渭自分。立誠而風雨如晦。權雖侔於衞霍。主意益親。寵雖盛於金張。人心咸悅。非全才曠度。豈能臻於此歟。公志氣方強。春秋甚富。將欲揚威瀚海。耀武龍廷。展報國之壯圖。恢致君之遠畧。勞而生疾。懇請辭榮。天子憂呂蒙之未瘳。委景丹之臥鎮。近臣挾醫而駢至。中使賜藥以交馳。心徒傾於太陽。命已迫於朝露。洒血懷感。啟手歸全。以十一月二十八日。薨於長安來遲里第。享年五十二。遺表獻名馬雕鞍寶器犀帶。臣子之戀。不其至乎。敬宗當宁流襟。廢朝三日。贈開府儀同三司。贈絹一千疋。布四百端。錢三千貫。上擬三台之耀。下管九泉之榮。禮命所加。冠於當代。朝廷碩臣。聞必興嘆。和壘故校。相視澘然。昔李將軍之殂。人皆流涕。以其信結於士大夫。公近之矣。况公瞑目之後。曾未經旬。變起林光。災[:#AS-8563:⿰⺯⿸厂⿱田坴]霄極。則知日磾已歿。何羅之釁遂成。許褚既終。徐地之妖莫遏。惟公峯巒聳拔。挺秀色於晴霞。律呂含¶ 
<pb:NFKB_QTW_p0711-07a>
和。流清音於大厦。志必存於經濟。量莫挹其沖深。思若涌泉。智如炙輠。決勝千里。通知四夷。察情偽之端。達幾微之際。故天子虛已以聽。詢謀允諧。道不取於苟容。言必歸於中正。居平而博厚泛愛。臨事而感慨立名。體征虜之奉公。得亞夫之守節。公之掌樞也。屬穆皇寢疾逾年。公之總戎也。屬敬宗朝廷多事。公協和將相。安靖邦家。勁草不搖。喬松自直。傳稱公家之利。知無不為。忠也。送往事居。俱無怍色。貞也。惟公有之矣。惜乎未及中壽。俄歸杳冥。景已戢於虞泉。名空畱於簡冊。可不悲哉。夫人密國夫人李氏。懿行蘭薰。貞風玉瑩。榮封石窌。寵章全德。直體茂於宗姻。洵美光於內則。悲聲晝哭。痛結泉扉。有子五人。長曰行立。朝散大夫內侍省宮闈局令上柱國彭城郡開國伯賜緋魚袋。次曰行深。中散大夫內侍省給事賜紫金魚袋。次曰行元。(闕四字)賜綠。次曰行宣。朝散大夫內府局丞上柱國(闕四字)次曰行(闕四字)咸以珪壁之姿。藻身文囿。鴻鵠之志。矯翼禁林。朱紫連華。閨門雍睦。忠出於孝。負五龍之俊才。喪過乎哀。有二連之深戚。粵以太和元年十一月十四日。即幽窆於滻川之西。禮也。青鳥啟兆。悲壟樹之長陰。白鶴淩風。嗟弔¶ 
<pb:NFKB_QTW_p0711-08a>
賓之遽返。永圖丕績。乃篆貞珉。銘曰。¶ 

皇王聖化。仰法星樞。始自絲忽。風行八區。誰參其任。公實帝俞。出吐君命。入贊臣謨。(其一)惟后建邦。外分蕃岳。奧則淮壤。雄惟朔漠。誰護其軍。公多智畧。恒瀚既寧。王猷允若。(其二)漢家宮室。上應太微。布列環衞。恢張武威。誰司其柄。公達戎機。英王流眄。忠賢是依。(其三)內外之寄。安危所注。惟公全德。乃暢機務。美璧良珪。瑞質凝素。霜㦸寶刀。森然輝庫。(其四)天挺奇志。貞若渾金。出入三紀。賢明一心。寒松在巘。霜霰寧侵。皇澤之厚。川流比深。(其五)趙孟愒景。光音遂遠。長卿病痟。藥石皆晚。靈芝難駐。奇香莫返。光碎珠泉。芳消蘭畹。(其六)鹵薄詔葬。城闕之東。列旌旗於素滻。凝簫挽於朔風。落槭槭之霜葉。呌離離之晚鴻。時一徃兮舟壑逝。魂歸來兮松栢中。(其七)¶ 

** 唐故開府儀同三司行右領軍衞上將軍致仕上柱國扶風馬公神道碑銘¶ 
:PROPERTIES:
:TITID: QTWTIT14342
:PERSID: QTWAUT1661
:END:

夫壠坻長松。必備明堂之制。荊岑璞玉。終為大國之寶。士或起漁釣而遭時會。亦有披荊榛而贊王業。求之古昔。何代無賢。太和六年。開府儀同三司右領軍衞上將軍致仕¶ 
<pb:NFKB_QTW_p0711-09a>
上柱國岐山公實封三百戶扶風馬公以侯印罷歸。至開成六年九月四日。薨於永嘉里第。享年六十三。詔贈揚州大都督。明年二月八日。以鹵簿鼓吹葬於京兆灞陵之原。馬公即國之盡忠衞主之臣也。公諱存亮。字季明。大父瑾。皇銀青光祿大夫。考操。皇朝議郎房州長史。公之先族趙奢。嘗以百萬勁兵。號為馬服。制秦吞魏。因而氏馬。厥後文武派分。英華不絕。武則伸威百蠻。鑄銅而表海。文則研道六經。施帳而授業。公繼前業。蔚為茂器。終始一貫。貞明六朝。德宗時弱冠筮仕。風儀夙成。帝欲分綺季之勞。翼皇儲之重。於是暫離武帳。出侍龍樓。贊蘭英結珮之馨。規桐葉剪圭之戲。此則史冊之保護也。帝欲秩出納之司。糾梯航之貢。於是副宏羊而實天庫。佐安國而裨水衡。此又孔僅之方畧也。帝欲具飾車旗。宣明衣服。公于是典其寮寀。重立規模。疊烟霞以散王侯。卷虹霓而給后。卿靄施彰於五輅。日華搖裔於九斿。此又叔孫通之文物也。帝欲順時巡以察風俗。先品實以奉園陵。公於是廣靈囿以樹農功。采頖宮以列珍饌。法后稷播種之道。遏嗇夫捷給之詞。此又卜式之理上林也。帝欲昆夷即序。士馬無譁。公于是秩¶ 
<pb:NFKB_QTW_p0711-10a>
視玉鈐。榮加金鈕。以奇謀而協上將。以忠懇而暢皇猷。尺籍伍符之勤。訓馬簡士之要。雖程功於衞霍。終歸美於程李。此又許歷之副趙奢也。元和十三年。公自神策軍副使詔受雲麾將軍左監門衞將軍知內侍省事兼左街功德使。公於是金湯天壘。雷電皇威。斥遊惰於五營。取材能於七萃。備牙爪則數逾十萬。竭心膂則酬必九遷。貔貅虎豹之師。鵞鸛魚麗之訓。文茵貝冑之盛。羽葆靈旂之飾。奉元會則雪霜委積於殿廷。侍郊邱則錦綉施張於原野。公珪璋挺器。禮樂資身。輦下無睚眦之徒。轅門多溫恭之士。知呂蒙於行陣。重卻縠於詩書。晉代名卿。咸授趙衰之舉。漢朝武畧。多由去病之門。此又方召之佐宣王也。敬宗時宮掖無虞。蜂蠆暴起。塵驚玉座。熊突彤闈。良媛以羅袂當衝。侍臣以藥囊捍患。宸慮未經於細柳。天行俄及於窒皇。何羅之釁始萌。日磾之心已動。公於是覽羲皇之轡。駐豐隆之馭。關(闕)璧而納(闕)日闢獸落而畱六龍。指揮殄寇之兵。調停太官之膳。㣥兇既成於京觀。庶官方及於乘輿。公乃率元甲而清紫微。奉翠華而入黃道。此又耿弇安君父清妖孽也。於是真食井賦。紀功旂常。文錦玉帶。綢繆蕃錫。公¶ 
<pb:NFKB_QTW_p0711-11a>
辭榮畏滿。名遂身退。坐樽爼而監淮海。衞瓘之忠勤也。馳軺車而款天闕。子牟之誠戀也。捐寵綏而授松檟。楊王孫之達命也。歸鄉里而散金帛。蘇季子之行義也。慶忌嫉邪之心。萬石周慎之志。保貞廉而碎首。惡讒慝而亡身。思患覩漏河之初。知機見履霜之漸。士君子所以推公之明識也。公始罷淮南監軍使。詔除內飛龍使。荏苒一紀。劬勞六閑。朝習華騮。暮巡棧皂。無竊轡詭銜之患。遂翹足交頸之安。瘁精爽於北辰。播芳烈於來代。旋以股肱近地。河關要津。爰輟信臣。再監戎旅。繡衣晝行於阡陌。金爼暮奠於松楸。為子為臣。忠孝備矣。既而以疾告老。乞還京師。累表抗辭。畱中未下。天子眷懷耆舊。注意貞良。久而乃從。不奪其志。此又終始之大節。古今之至人。長慶初。某忝職內廷。獲覩公之儀表。玉山峻嶺。瓊樹高柯。霍子孟資性端莊。進有常處。張子孺小心畏忌。每遠權勢。御札盈几。天香滿衣。驂八駿而幸元洲。捧六鈞而殪青兕。勛名光焯。當代莫儔。夫人岐國夫人王氏。寶劒早沈於清渭。珠光先閟於黃泉。嗣子瓊林使朝議大夫行內侍省奚官局令上柱國扶風郡開國公食邑二千戶襲重封一百五十戶賜紫金魚袋元¶ 
<pb:NFKB_QTW_p0711-12a>
某。夙稟英才。早聞詩禮。守公法度。以紹家風。次子幽州監軍使朝議大夫行內侍省內僕局令上柱國賜緋魚袋元貫朝議大夫奚官局令上柱國賜緋魚袋元償儒林郎守內侍省內府局丞上柱國元真等。金貂相映。朱紫交輝。鳳毛歸美於一門。驥足皆期於萬里。以某知公故事。見託斯文。刻石路隅。庶紀佳績。俾後代知天子聞鼓鼙而憶名將。鑒丹青而思老臣。乃為銘曰。¶ 

明堂巍巍。天駟前施。木帝乘馬。是能星馳。鳴噣(闕二字)車馬是司。趙秦同出。後有(闕二字)馬服生趙。(闕四字)戰國更霸。迭相盛衰。趙困長平。秦始開基。劉累遠孫。剪秦無遺。劉即范氏。累乃龍師。厥派綿綿。尋源乃知。貞元年中。公侍丹墀。一善及物。知無不為。進退諤諤。行無越思。明明六聖。信任不疑。赫赫貞臣。顛危必持。理身清淨。成國雍熙。實本兵柄。左右皇威。內訓七萃。七萃如貔。外遏百蠻。百蠻以綏。冬有愛日。人心所歸。疾風勁草。輿論欽之。始去禁衞。萬夫涕洟。逮總天[:#AS-8D74:⿸广既]。六閑允釐。盡瘁事國。形神久疲。監視諸侯。琴書自怡。金印組綬。去之若遺。陶徑潘園。優游在斯。長慶六年。詔樹豐碑。上將刻字。文以好辭。後十六年。藎臣其萎。原阡松檟¶ 
<pb:NFKB_QTW_p0711-13a>
兮霜露已滋。苑池臺榭兮榛蕪可悲。覩塵根兮空嗟蔓草。篆貞珉兮攸媿色絲。¶ 

** 幽州紀聖功碑銘(幷序)¶ 

:PROPERTIES:
:TITID: QTWTIT14343
:PERSID: QTWAUT1661
:END:

幽州盧龍軍帥檢校尚書右僕射張公仲武。往年修獻捷之禮。今歲有銘勳之請。二者君子韙之。豈不以諸侯有四夷之功。獻其戎捷。春秋舊典也。宗周納肅慎之貢。銘於楛矢。天子令德也。斯可以為元侯表。可以為後世法。聖上嘉其動而中禮。乃命宰臣採其元功。傳於惇史。臣德裕乃敢颺言曰。夫兵者。所以除暴害也。愛人則惡其為害。禁暴則惡其為亂。雖睿智不殺。化之以神。至德允懷。招之以禮。然書有猾夏之戒。傳有修刑之訓。虞舜四罪。乃成大功。文王一怒。以至無侮。非德教之助歟。仁聖文武章天成功神德明道大孝皇帝熙我文典。煥乎光明。極象外之微。臻於至道。鼓天下之動。致於中和。慮必鈎深。退而藏密。故能神機獨照。伐未兆之謀。威光遠震。制不覊之虜。當其時也。烽燧迭警。羽書狎至。人心大搖。㣥師沮氣。皇帝以軒后之威神。漢高之大畧。光武之雄斷。魏祖之機權。合而用之。以定王業。此議臣所以不敢望於清光也。倬哉。天地應而品物生。¶ 

<pb:NFKB_QTW_p0711-14a>

君臣應而功業成。故龍躍而雲從。鶴鳴而子和。方叔伐獫狁。蠻荊來威。安遠擊車師。西域振服。宜有良將。殿於朔邊。張公禮閱戰器。書成傳癖。張仲孝友。子孺塞泉。流落不偶。光景未耀。明主雅聞奇志。持印而拜將軍。遙推赤心。築壇而命元帥。拔自雄武。授之薊門。果能精誠奮發。策慮偪臆。千里獻籌。一心憂國。則知龍顏善將。任人傑而不疑。日角好謀。嘆敵國而強意。回鶻者。本北狄之裔也。或曰獯狁。或曰山戎。五帝所不能臣。三王所不能制。前史載之詳矣。暨薛延陁之敗也。酋帥吐迷度率衆款塞。太宗幸靈武納降。立回鶻部落。置瀚海都督。因我封殖。遂雄北方。代宗之戡內難也。葉護以射雕之士。親護戎旌。亦由羌髳率師以翼周。北貊梟騎以助漢。既殄大憝。乃疇厥庸。特拜葉護司空。歲賜繒二萬疋。厥後飾宗女以配之。立宮室以居之。其在京師也。瑤祠雲構。甲第碁布。棟宇輪煥。衣冠縞素。交利者風偃。挾邪者景附。其翎侯貴種。則被我文繪。帶我金犀。悅和音。厭珍膳。蝎蠧上國。百有餘年。既而桀驁無親。天命不佑。僭侈極欲。神道惡盈。本國薦饑。畜產耗半。黠戛斯蹙因利乘便。遂焚龍庭。區落蕭條。陰燐青熒。今之烏介可汗。亡¶ 
<pb:NFKB_QTW_p0711-15a>
逃失國。竊號沙漠。非我冊命。自為假王。其來也。羨漫陰山。睥睨高闕。元塞之下。氛霧蔽天。質貴主以前驅。依大國而求援。或丐我米糒。救其饑人。或邀我甲兵。復其故地。外雖柔服。內有桀心。因行人致辭。徵呼韓故事。願居光祿塞。急保受降城。其下有二部。曰赤心宰相那頡啜特勒。赤心者。天性忿鷙。戎馬尤盛。初與名王嗢沒斯首謀內附。俄而負力怙氣。潛圖厲階。為嗢沒斯所紿。誘以俱謁可汗。戮於帳下。其眾大潰。東逼漁陽。上乃賜公璽書。授以方畧。公以室韋悍亟之兵。近我邊鄙。俾其偵邏。且禦內侵。尋以徵役不供。為虜所敗。由是介馬數萬。連亘幽陵。伏精甲於松樠。布穹廬於磧鹵。散若飛鳥。止如長雲。火燎於原。不可嚮邇。公激義氣以虹貫。發精誠而石開。奇計兵權。密授髦俊。乃命介弟仲至與裨將游奉寰王如清左敵萬李君慶張自榮高守素李志操。率銳兵三萬。建斾而前。介冑雪照。戈矛林植。命以義殉。壯由師直。聲隆隆而未洩。欲逐逐而不食。戢以聽命。嚴而有威。公曰。險道傾仄。且馳且射。胡兵所以無敵也。致之平原。勒以方陳。我師可以逞志也。於是據於莽平。環以武剛。首尾蛇伸。左右翼張。輕騎既合。奇鋒橫騖。如¶ 
<pb:NFKB_QTW_p0711-16a>
摧枯株。如搏畜兔。攝讋者弗取。陸梁者皆仆。虜王侯貴人。計以千數。然後盡眾服聽。悉數係纍。谷靜山空。靡有孑遺。[:#AS-8867:⿳士冖䂞]駞駃騠。風澤而散。旃墻罽幕。布野畢收。馬牛幾至於谷量。虜血殆同於川決。徑路寶刀。祭天金人。奇貨珍器。不可殫論。乃命從事李周瞳馳傳上奏。又命牙門將周從[:#AS-8F79:●]繼獻戎俘。皇帝受而勞之。㣥臣畢賀。昔長平七征。驃騎六舉。竇憲合氐羌之眾。陳湯㩜城郭之兵。或生靈減耗。士馬物故。或邀功捄罪。矯命專征。然猶告類上帝。薦功清廟。顧視二漢。不其恧歟。以公威動蠻貊。功在漏刻。因命為東面招撫回鶻使。先是奚契丹皆有虜使。監護其國。責以歲遺。且為漢諜。自回鶻嘯聚。靡不鴟張。公命裨將石公緒等諭意兩部。戮回鶻八百人。雖介子討罪於龜茲。班超行誅於鄯部。未足儔也。回鶻又遣宣門將軍等四十七人詭辭結歡。潛伺邊隙。公密賂其下。盡得陰謀。且欲馳入五原。盡敺雜虜。公逗畱其使。緩彼師期。竟得人病馬瘏。縮衂而退。挫銳解紛。繄公善計。今鳥介自絕皇澤。莫敢近邊。幷丁令以圖安。依康居而求活。盡徙餘種。屈意黑車。寄託遠遁。流離饑凍。黑車亦倚其威重。迫脅諸戎。造謀藉兵。解仇交質。自謂¶ 
<pb:NFKB_QTW_p0711-17a>
約齎深入。漢將取而未期。渡幕輕畱。王師往而不利。公以壯猷遠馭。長計覊縻。不媮避嫌之便。終盡致敵之術。將時動而得雋。豈歲數而勝微。矧乎明主仗將帥為爪牙。視戎狄為鼠彘。方獵猛敵。不翫細娛。非周宣無以成召虎之勳。非漢宣無以聽營平之計。勗哉上將。光我中興。公前後受降三萬人。特勒二人。可汗姊一人。都督外宰相四人。其他侯王騎將。不可備載。王襃以日逐歸德。稱為人瑞。班固以稽落盪寇。大振天聲。孰若天子神武。百蠻振慴。乘其蹙困。臨以兵鋒。刈單于之旗。納休屠之附。非萬里之伐。無三年之勤。巍乎成功。輝焯後代。宜刻金石。以揚鴻休。銘曰。¶ 

太和之初。赤氣宵興。開成之末。彤雲暮凝。異鳥南來。胡滅之徵。北夷飇掃。厥國土崩。逼迫遷徙。震我邊鄙。長蛇去穴。奔鯨失水。上都薊門。兵連千里。曾不畏天。猶為驕子。丐我邊穀。邀我王師。假我一城。建彼幡旗。歸計強漢。郅支嫚詞。狼顧朔野。伏莽見羸。雁門之北。羌戎雜處。濈濈㣥羊。茫茫大鹵。縱其梟騎。驚我牧圉。暴若豺狼。疾如風雨。皇赫斯怒。羽檄徵兵。謀而泉默。斷乃雷聲。沉機變化。動若神明。沙漠之外。虜無隱情。漁陽突騎。燕歌壯氣。赳赳元戎。耽耽虎視。¶ 

<pb:NFKB_QTW_p0711-18a>

金鼓誓眾。干旄蔽地。爰命介弟。屬之大事。翩翩飛將。董我三軍。稟兄之制。代帥之勤。威畧火烈。胡馬星分。戈回白日。劍薄浮雲。天街之北。旄頭已落。絕轡之野。蚩尤未縛。俾我元侯。恢宏遠畧。取彼單于。係之徽索。陰山寢烽。亭徼櫜弓。萬里昆夷。九譯而通。蠻夷既同。天子之功。儒臣篆美。刊石垂鴻。¶ 

** 武宗改名告天地文¶ 
:PROPERTIES:
:TITID: QTWTIT14344
:PERSID: QTWAUT1661
:END:

臣纘承丕緒。勵翼七年。不敢怠荒。以思無逸。北制強虜。東翦叛徒。享此鴻名。實由元造。嘗欲述帝堯之典。欽若昊天。修周武之法。建用皇極。成於王道。以黜異端。釋氏之教。興於戎狄。悖君臣之禮。廢父子之親。耗蠧蒸人。殫竭物命。宣尼垂訓。不語怪神。因而漸除。咸一於正。襲前聖之業。燦而光明。臣之本心。諒在於此。伏以書載五行。當被水土。名有五義。不以山川。後之稱名。稍違古典。今則循漢宣之故事。稟皇祖之貽謀。採用離明。以符一德。又臣近因微恙。已及二時。感此陽和。物皆暢茂。未逢勿藥之喜。獨有向隅之憂。如臣政教不明。宜有陰譴。刑罰不中。未合天心。伏願舍臣咎[:#AS-8FBB:●]。許臣改悔。永保宗廟。以安邦家。所疾日瘳。平復如舊。¶ 

<pb:NFKB_QTW_p0711-19a>

五星度理。百福來臻。敢不克已厲精。祗事上帝。洗心齋戒。嚴奉神祇。懇陳至誠。仰望照鑒。¶ 

** 祈祭西嶽文¶ 
:PROPERTIES:
:TITID: QTWTIT14345
:PERSID: QTWAUT1661
:END:

惟神作鎮中土。據於西陲。積高炳靈。宅神明之奧。少陰協德。成天地之功。恭聞烈祖元宗。御歷永年。祭必受福。秘䃭昭賽。金刻猶存。近者陰澤稍愆。宿種未茂。精意纔達。甘液驟零。既紓播種之勤。巳獲流根之潤。今因報德。再竭至誠。某纘奉丕圖。勤勞七載。恭已思道。豈敢怠荒。屬黠虜南侵。震驚朔野。兵烽一舉。毳幕皆焚。潞子嬰兒。梟首魏闕。參墟叛將。面縛壘門。成此武功。無非幽贊。又以釋氏之教。出于西夷。棄五常之典。絕三綱之常。殫竭財力。耗蠧生人。黜其異端。以正王度。庶可復古。諒非近名。屬以忽於所慎。寒暑成疾。曠時且乖於勿藥。昧旦徒切於求衣。如某政教不明。宜有陰譴。刑罰不中。未合天心。實希明神。許其改悔。永保宗廟。以安邦家。所疾日瘳。平復如舊。昔成湯自咎者六。霖雨消灾。宋景善言者三。法星退舍。至誠所感。前史昭然。誠信不欺。恃神正直。敢不誓於丹腑。嚴奉明靈。敬陳忠懇。伏望靈鑒。¶ 

<pb:NFKB_QTW_p0711-20a>

** 祭唐叔文¶ 
:PROPERTIES:
:TITID: QTWTIT14346
:PERSID: QTWAUT1661
:END:

維元和十二年歲次丁酉六月已未朔二十一日已卯。河東節度使檢校吏部尚書平章事張宏靖。敢昭告於晉唐叔之靈。惟神娠母發祥。手文為信。殪徒林之兕。以啟夏墟。受密須之鼓。以疆戎索。豈止削桐無戲。歸禾有典。宜在晉蕃育。與周盛衰。况式瞻西山。神靈是宅。每廷煙夜簇。嵐氣朝隮。必膚寸而合。油然以遍。蓄泄在我。神宜主之。屬淮雨為災。粢盛將廢。是用率茲祀典。以榮閟官。伏願降福蒸人。撤茲陰沴。俾三農有望。萬庾斯豐。永儲犧牲。以答神貺。尚享。¶ 

　余元和中。掌記戎幕。時因晉祠止雨。太保高平公命余為此文。嘗對諸從事稱賞。以為徵唐叔故事。迨無遺漏。今遇尚書博陵公移鎮北都。輒敢寄題廟宇。會昌四年三月十五日。司徒兼門下侍郎平章事李德裕。¶ 

** 祭韋相執誼文¶ 
:PROPERTIES:
:TITID: QTWTIT14347
:PERSID: QTWAUT1661
:END:

維大中四年月日。趙郡李德裕。謹以蔬醴之奠。敬祭于故相韋公僕射之靈。嗚呼。皇道咸寧。藉於賢相。德邁皋陶。功宣呂尚。文學世雄。智謀神貺。一遘讒疾。投身荒瘴。地雖厚¶ 
<pb:NFKB_QTW_p0711-21a>
兮不察。天雖高兮難諒。野掇澗蘋。晨薦秬鬯。信成禍深。業崇身喪。某亦竄跡南陬。從公舊邱。永泯軒裳之顧。長為猿鶴之愁。嘻吁絕域。寤寐西周。倘知公者。測公無罪。不知我者。謂我何求。其心若水。其死若休。臨風敬弔。願與神遊。嗚呼尚饗。¶ 

