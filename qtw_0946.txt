#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0945-08a> ¶¶¶¶
#+PROPERTY: JUAN 0946
欽定全唐文卷九百四十六¶ 

<pb:NFKB_QTW_p0946-01a>

* 馮真素¶ 
:PROPERTIES:
:PERSID: QTWAUT2741
:END:

** 燈賦¶ 
:PROPERTIES:
:TITID: QTWTIT18708
:PERSID: QTWAUT2741
:END:

日杲而朝隮。月朧而宵出。稟純陽而合彩。體沈陰而盈質。照未被於覆盆。光豈周於暗室。顧茲燈之煥炫。保謙光於自薦。推九華於洞房。攢百枝於複殿。嗟微瑣之陋質。侍君子之高讌。光逶迤於舞袖。影朦朧於歌扇。絲竹夜響。綺羅春絢。玉階星列。金釭花徧。至若上客將歡。中樽未闌。吐氤氳於玉宇。流豔溢於金盤。雜行月而浮桂。乘流風而泛蘭。瑟韻喧兮逾炳。更籌深兮轉寒。覺離筵之闃寂。知別恨之良難。別有蕩子遼水。賤妾空閨。掩錦屏而[:#AS-92F9:⿰帛⿱丿糸]歎。下羅幔而長啼。既嬋娟於永夕。亦委鬱於孤棲。花伴妝而共落。煙遶思而俱迷。况復古人處否。通道居幽。門庭闃寂。景物清秋。憤書劒之無託。意年華之不留。抱枯以銳想。對寒燈而足愁。及其遇曉韜暉。乘昏吐耀。明以利物。光非自照。希助美於太陽。豈聯暉於庭燎。雖寓詞於感物。終有類於體要。¶ 

** 對九日登高墜腳判¶ 
:PROPERTIES:
:TITID: QTWTIT18709
:PERSID: QTWAUT2741
:END:

** 　楊甲九月九日登高墜[:#AS-84E9:⿲月⿳八人口?⻏]致跛乙告為不孝科¶ 
<pb:NFKB_QTW_p0946-02a>
不應為¶ 
:PROPERTIES:
:TITID: QTWTIT18709
:PERSID: QTWAUT2741
:END:

楊甲溺志妙賞。開襟季月。探幽仙術。既播美於銷災。賾彼禮經。復傳芳於作賦。萸房辟惡。插鬢徒存。菊花泛[:#AS-82F9:⿰罇]。傷足旋及。下堂之懼。空負子春之懷。登階與言。方貽婦人之笑。窮其孝道。雖則致於毀傷。校彼刑章。豈有涉於情故。乙誠妄告。甲乃無辜。輒賜片言。能符至理。¶ 

** 對澤中得堇判¶ 
:PROPERTIES:
:TITID: QTWTIT18710
:PERSID: QTWAUT2741
:END:

** 　王祖母饑病立冬劉公孫因澤中取土得堇粟遺之後有火過於西隣隣告云妖有司科之使司奏請旌異¶ 
:PROPERTIES:
:TITID: QTWTIT18710
:PERSID: QTWAUT2741
:END:

元象凝邈。㣥品必具。沈潛昭著。衆感無隱。懿哉公孫。躬履節養。悼彼祖母。欻纏饑疾。心乎謂何。天亦明視。驗粟有殊於籬下。泣堇終同乎澤中。可謂嗣德劉殷。追蹤李密。激芳塵於西蜀。藹嘉聲於東晉。霜竹擢笋。自可包羞。冰魚振鱗。頗亦慙德。第如蔡順伏柩。劉昆叩頭。驚風由其蓄緒。洪焱為之卷燄。精誠所致。緗素備列。嗟乎至孝。孤其善隣。所司科妖。將涉厚誣之酷。明使旌異。深符清德之美。¶ 

* 封殷¶ 
:PROPERTIES:
:PERSID: QTWAUT2742
:END:

<pb:NFKB_QTW_p0946-03a>

** 鄉老獻賢能書賦(以行藝昭洽可升王庭為韻)¶ 

:PROPERTIES:
:TITID: QTWTIT18711
:PERSID: QTWAUT2742
:END:

至哉求士之方。稽彼側陋。書乎善良。備采擇於鄉老。爰升薦於天王。乃曰行之。實藝之長。可謂舉不踰等。信乎幽而有芳。用之則行。豈遐方之繫滯。時不可失。逢昭代之明揚。於是申衆寡。稱旗章。播唐風而靡闕。同周制而有常。操兢兢。願獻巖廊之器。率徒濟濟。咸從禮義之鄉。佐理之源。匡時之盛。可以榮鄉黨。可以輔國政。豈徒稱藝能。襃德行而已。亦以示尊寵。尚賢能。再拜之儀設。五物之禮興。俾地官而是載。命天府而爰登。膺選以行。豈黃冠而是阻。策名之後。見青雲而可升。所謂納芻蕘。拔淹滯。或端莊而果行。或踴躍而負藝。聞善必舉。誠哉不過其辭。惟賢是求。豈曰後難為繼。是以臻彼道德。致乎雲霄。多士如流。可閱一編之上。㣥才是選。寧辭萬里之遙。矧物類之咸若。在皇明之孔昭。考鄉閭之中。既已為善。顧周行之內。無愧嘉招。原夫進以守法。明乎化洽。庶所以觀士。無取乎徹甲。方今搜賢鄉黨。致理國經。具名氏於尺牘。先貢獻於彤庭。隨籍而來。先容必假於垂白。進善以致。克已自期乎拾青。士有其心徒堅。其誠未果。道寧忘於光大。藝必慚乎微瑣。沈潛下國。¶ 

<pb:NFKB_QTW_p0946-04a>

隨鄉書而計偕。希望榮名。在王庭之試可。¶ 

* 封玠¶ 
:PROPERTIES:
:PERSID: QTWAUT2743
:END:

** 對越關判¶ 
:PROPERTIES:
:TITID: QTWTIT18712
:PERSID: QTWAUT2743
:END:

** 　越度關府欲科罪稱告急切不暇請公文¶ 
:PROPERTIES:
:TITID: QTWTIT18712
:PERSID: QTWAUT2743
:END:

王者置關。是為巨防。所以察出入。驗符繻。故終軍入秦。棄之以擊節。臧文相魯。廢之而受嫌。彼何人斯。輒此踰越。稱急切之利往。冀刑章而免科。當今烽堠無虞。蠻貊請職。荒徼不聞於擊柝。私室寧容於度關。請科罔上之人。用杜憑虛之說。¶ 

* 封孟申¶ 
:PROPERTIES:
:PERSID: QTWAUT2744
:END:

** 信及豚魚賦(以聖朝道孚微隱為韻)¶ 

:PROPERTIES:
:TITID: QTWTIT18713
:PERSID: QTWAUT2744
:END:

皇帝奉天心。執人柄。自毛㣥之賤品。及水族之微命。咸安其生。各遂其性。小既化矣。諒庶物以知歸。大亦宜然。由一人之有慶。允所謂法中孚以立極。體渙汗而施令。其信也符天之不言。其德也與道際其聖。徒觀其行藏出處。安逸逍遙。時乃上冰。且不爽於春候。時乃登俎。幸見錄於清朝。何政令之不誠。何性命而不保。清瀾自適。則樂我深泉。行葦不傷。則樂我豐草。趨時者保去留之性。默處者契雍熙¶ 
<pb:NFKB_QTW_p0946-05a>
之道。懿夫堯之為理。行路皆如。此易之取象。叶義必同塗。物苟在微。則豈唯豚爾。類苟在隱。則何必魚乎。可謂德侔造化。道泯虛無。無遠不均。將由夫大而不約。何幽未及。詎同彼小且未孚。穆穆巍巍。我后垂衣。域已臻於仁壽。信乃及於賤微。恣彼噞喁。在安流而長逸。睹其膚革。與至道而俱肥。斯可以見聖皇軌物。誠理是非。奚獨龜龍假而表瑞。麟鳳降而增輝而已哉。士有象既得而言欲忘。信己誠而行庸謹。安貞誓於耄期。慎獨稟乎齠齔。觀光上國。感豚魚之以孚。願仕清朝。匪巖穴之可隱。¶ 

* 師貞¶ 
:PROPERTIES:
:PERSID: QTWAUT2745
:END:

** 秋露如珠賦(以涼風變節凝露可觀為韻)¶ 

:PROPERTIES:
:TITID: QTWTIT18714
:PERSID: QTWAUT2745
:END:

風入秋而方勁。露如珠而正團。映蟾輝而迴列。疑蚌剖而俱攢。綴別葉之中。時翻的的。轉衰荷之上。微振珊珊。虛靜內瑩。圓明外寒。且驗目前之美。何殊掌上而觀。懿夫寓物成規。效微應節。含綠葵而結綠方麗。耀黃菊而中黃轉澈。落蒹葭之浦。誠媚川而可移。泫庭宇之間。雜照廡而何別。所以未逢朝溘。還著夜光。當助海而為深。功雖至薄。蒙沈泉之是棄。德且非涼。比蟬飲之為狀。與蛇銜而允臧。發澤¶ 
<pb:NFKB_QTW_p0946-06a>
之道素昭。結霜之儀漸露。咸欣遐被之德。寧起暗投之怒。遙瑩空際。思縹緲之金莖。散照林中。謂璀璨之瓊樹。宛轉無窮。精明有融。乍見紅蘭之內。如尋赤水之中。稍迷逕蔓。偏入園叢。每祕彩於晝景。何流形於夜風。時也草始化螢。星逾流火。叶物候而增美。信晶熒而必果。想游女於水上。訝鮫人之淚墮。降自天而任彼無私。照於乘而孰云不可。湛湛方積。纍纍正凝。彌增皓鶴之警。不憚驪龍之興。遠睇平蕪。俛首而鮮苗益潤。俯觀朝藿。傾心而靈液是承。嗟乎。彼以少而為貴。此以多而豈賤。遇沾衣而未化。如被褐而初見。其克好以員來。孰若順陰而適變。¶ 

* 歧敬忠¶ 
:PROPERTIES:
:PERSID: QTWAUT2746
:END:

** 對主司徵算探卵窺鄰判¶ 
:PROPERTIES:
:TITID: QTWTIT18715
:PERSID: QTWAUT2746
:END:

** 　得主司徵算癸訴未冠又母邱三兒登木探卵鄰人以窺見室家遂縛之¶ 
:PROPERTIES:
:TITID: QTWTIT18715
:PERSID: QTWAUT2746
:END:

輕徭賦則人安。不覆巢則鳳集。有司徵算。誠遠符於漢主。母邱探卵。斯近慕於晉臣。癸且有詞。實庸人之告訴。邱為無賴。何小子之猖狂。若國用耗虛。自七歲而宜算。宅居鄰里。思一顧而便窺。亦何限於冠年。須發怒於登木。况為無¶ 
<pb:NFKB_QTW_p0946-07a>
事。詎藉稅錢之斂。既幼而小。何處望風之責。甲宜釋放。癸請不徵。¶ 

* 儀崇哲¶ 
:PROPERTIES:
:PERSID: QTWAUT2747
:END:

** 對惰農判¶ 
:PROPERTIES:
:TITID: QTWTIT18716
:PERSID: QTWAUT2747
:END:

** 　甲有田不耕被罰三夫稅粟以質劑致人甲告旅師施惠散利法司科旅師罪不伏¶ 
:PROPERTIES:
:TITID: QTWTIT18716
:PERSID: QTWAUT2747
:END:

三推貽訓。昭賁於天田。萬井開規。發揮於地利。故五稼庭碩。成厚下之道。四甿阜滋。得奉上之績。甲圭衡賤彙。農保浮生。青郭無起伏之田。綠野有菑畬之地。爰稽版籍。舊列郊封。匪蠶而衣。著於前誡。不耕而食。豈免後科。且甲異嗇夫。師非田畯。瞻惟惰窳。不勤百畝之勞。空致質劑。未舍三夫之稅。訟旅師之散利。以避罰而尤人。美(疑)合券以免科。終飾非而為已。眷茲甲罪。宜峻刑章。惟彼旅師。請從寬典。¶ 

* 韋敬辨¶ 
:PROPERTIES:
:PERSID: QTWAUT2748
:END:

** 韋公厥智誠峒序¶ 
:PROPERTIES:
:TITID: QTWTIT18717
:PERSID: QTWAUT2748
:END:

直上千萬仞。周圍數十里。昂焉若嵩岱之奇形。隱焉若蓬壺之雅趣。丹梯磊落。絢五色之彩霞。元峒幽虛。吐四時之嵐氣。懸崖墜石。有㣥羊伏虎之形。激澗翻波。若排鴉捕蛇¶ 
<pb:NFKB_QTW_p0946-08a>
之勢。幽溪修阻。絕岸崢嶸。蘆莽森羅。嘉禾充牣。韋使君性該武禁。藝博文樞。窺禍福於未萌。察安危於無像。往以釁起蕭墻。變生肘腋。處茲險奧。爰創州臺。位列班曹。砥平繩直。周圍四面。悉用雕鐫。絕壁千尋。宜皆刊刻。前臨沃壤。黍稷與稻秫芬芳。後通崇隅。嵐氣與翠微隱映。澄江東逝。波開羅錦之花。林麓西屯。樹擁長青之葉。遠山近水。匪暴客之咽喉。澗戶湯池。豈奸雄之鼓吹。寃蹤退散。怨跡沈埋。同氣之誼日隆。手足之情元厚。豈不戴名山之景祐。沐靈嶽之洪休。危而為安。禍而為福。聊鐫翠岱。謹述徽猷。¶ 

* 韋模當¶ 
:PROPERTIES:
:PERSID: QTWAUT2749
:END:

** 金鏡賦(以聖人握之以臨天下為韻)¶ 

:PROPERTIES:
:TITID: QTWTIT18718
:PERSID: QTWAUT2749
:END:

大哉唐之為盛。授寶歷兮握金鏡。御乾符兮秉坤政。順四時以立法。侔上帝而作聖。其德維新。其照惟均。金也者。取剛克以成質。鏡也者。取清明之在身。染之無汚。磨而不磷。守清淨以自立。形大小而各陳。是故傅咸擬之於良史。莊氏比之於至人。懿夫不鼓不鑄。匪雕匪斲。堅貞為義。同匪石以居心。溥博其功。異明珠之在握。見而後信。動必先覺。細察毫芒。遠包海嶽。處明難疲。居昏不濁。含清輝於寂默。¶ 

<pb:NFKB_QTW_p0946-09a>

體元化以希夷。有以取象。無得可持。雖每分於動息。終不混於妍媸。斯實百王之道也。可與三光而揭之。原夫司契之君。端拱而理。北辰定位。南面恭已。惟其道之有孚。必心鏡之為始。何彊名於此意。嘗試言其所以。豈非體合沖漠。功優照臨。苟遇物而必覽。信緣情之所任。皎皎團月。既昏曉而常潔。沈沈精彩。豈塵垢之能侵。作此鏡焉。生於化權。無形象以留賞。有光華而克全。清明象水。廣大配天。討之不窮。隨五行而往復。韜之無際。假六氣以周旋。則知守寶者持之罔捨。於以宣化源。統天下。如是三皇之與五帝。較我德之殊寡。¶ 

** 朱草合朔賦¶ 
:PROPERTIES:
:TITID: QTWTIT18719
:PERSID: QTWAUT2749
:END:

縣官執大法。闡大猷。道惟行遠。化必通幽。彼朱草以合朔。示皇天之降休。月始而生。用資乎陰[:#AS-84EC:⿰⻖⿱步馬]。月虧而落。事契夫冥搜。其於作候。靡或不由。乃知天罔私親。神惟輔德。苟明智之有務。必冥報而無忒。或產水涯。或生巖側。布赤葉之蒨練。挺朱柯之翕赩。既周復而莫窮。與乾坤而不極。誰究其義。吾知其為。美一人之化洽。俾萬國而澤被。由是節候不疑。生榮以時。依天聽以叶祉。順月魄以呈姿。朔告合焉。¶ 

<pb:NFKB_QTW_p0946-10a>

表皇化之無異。草名朱也。比丹心兮自持。較瑞不慙於蓂莢。稱珍豈讓夫靈芝。觀其光彩妍媚。文理密緻。資亭毒以榮落。以神祇之奧祕。三五之前。逐蟾光以潛長。二八之後。與桂華而暗墜。匪權量之能侔。將漏刻而齊致。其氣芬芳。其色焜煌。聖帝攸感。靈仙是常。何纖芥之微物。遇休明而効祥。諒君恩之克播。致天意之溥將。可以同規日月。共貫陰陽。豈止漬元醴變金漿而已哉。懿夫分莖灼爍。擢穎超遙。候朔自呈。詎比夫偶陽而動。既望斯隕。寧同乎見晛曰消。幽元不測。神化孔昭。自然澤浸有截。化行無外。三光並明。兩儀交泰。於靈草以配歷。冠古今而為大。¶ 

* 韋希顏¶ 
:PROPERTIES:
:PERSID: QTWAUT2750
:END:

** 對舉人據地判¶ 
:PROPERTIES:
:TITID: QTWTIT18720
:PERSID: QTWAUT2750
:END:

** 　潁州常居於本屬舉刺史問所能乃據地而言刺史將為奇才寮吏為詞色倨傲不堪奬仰處分¶ 
:PROPERTIES:
:TITID: QTWTIT18720
:PERSID: QTWAUT2750
:END:

常居汝潁奇才。邱園高士。干進二千石。自謂五百年。陳思王之藝能。惟聞自舉。馬相如之文藻。故且先容。蓄銳門庭。審屠龍之已就。露才州府。望維駒之有期。舉善進賢。英翹¶ 
<pb:NFKB_QTW_p0946-11a>
是務。負才任氣。倨傲何傷。計吏猶揖司空。處士何卑刺史。或是栖遲之侶。禮律未閑。流宕之夫。拘檢不足。取優退劣。赦過舉賢。庶以為宜。未敢懸定。¶ 

* 歸冕¶ 
:PROPERTIES:
:PERSID: QTWAUT2751
:END:

** 謝兄除官表¶ 
:PROPERTIES:
:TITID: QTWTIT18721
:PERSID: QTWAUT2751
:END:

臣某言。伏奉某月日恩制。授臣兄前湖南觀察判官侍御史內供奉賜緋魚袋國子監博士。雨露殊私。忽霑微賤。儒雅盛職。光寵衰門。承命震驚。感恩躍踴。臣聞聖王勸學。庠序為本。故堯命后夔典樂。以教冑子。周立師氏。以教三德。漢制博士。以教五經。歷考學校之官。葢今博士之任。用人之選。非賢莫居。臣兄幸遇昌時。守臣之訓。孤貧好學。以傳家業。而聖代推恩。遂及兄弟。位登五品。光賁一門。感鶺鴒之詩。增友悌之愛。齒羔雁之序。媿荀陳之才。况臣受任方隅。莫申涓効。寵榮薦及。灰粉難酬。誓期殺身。以酬萬一。無任感戴隕越之至。¶ 

* 諸葛若驚¶ 
:PROPERTIES:
:PERSID: QTWAUT2752
:END:

** 對括州貢士判¶ 
:PROPERTIES:
:TITID: QTWTIT18722
:PERSID: QTWAUT2752
:END:

** 　括州(括州即括蒼也大歷十四年改為處州)申貢士少¶ 
<pb:NFKB_QTW_p0946-12a>

:PROPERTIES:
:TITID: QTWTIT18722
:PERSID: QTWAUT2752
:END:

諸侯列土。貢士有差。稱彼地靈。登之天府。括州水鄉遐服。台嶺仙區。梓漆標材。幾馳聲於俊造。竹箭為美。亦飛譽於東南。頃以充賦上京。頗規前古。在褰帷而未失。何直繩之見欺。然則國家獵異搜奇。招弓頓網。移鄧林之茂樹。接影槐庭。掩澤國之[:#AS-9061:⿰王褱]材。連芳芸閣。既惟新而製典。何昔禮之云稱。廉使此推。葢申朝憲。州將雖拒。有昧隨書。¶ 

** 對所知哭寢門判¶ 
:PROPERTIES:
:TITID: QTWTIT18723
:PERSID: QTWAUT2752
:END:

** 　太史令緒所知亡哭於寢門之外告違禮¶ 
:PROPERTIES:
:TITID: QTWTIT18723
:PERSID: QTWAUT2752
:END:

歲月驚過。人生若浮。棲露不居。空嗟溘死。截飇易往。共盡何言。令緒歎交臂之無依。恨同心而遽失。瞻九原而長想。白日何年。撫三益而傷魂。青松上月。雖墳未宿草。而室無其人。同宿睪(疑)之奄終。類一哀而出涕。寢門興慟。未見其容。外野申悲。嘗聞斯旨。致哭雖稱失位。寧戚亦著前聞。禮貴因情。夫何推究。¶ 

* 吳冕¶ 
:PROPERTIES:
:PERSID: QTWAUT2753
:END:

** 昭文不鼓琴賦¶ 
:PROPERTIES:
:TITID: QTWTIT18724
:PERSID: QTWAUT2753
:END:

息絃軫兮。大樸元同。忘琴音兮。至人守中。道不緣情。則去聲而外寂。德惟抱素。故含和而內融。於是見高士之心。出¶ 
<pb:NFKB_QTW_p0946-13a>
常人之境。其養貴默。其伎尚靜。及卷懷而克順。反不鼓而是逞。蘊藝如何。元德靡他。知迷則達。用晦實多。虛張不彈。俾指節而交暢。全聲入妙。脗心曲而同和。且人心靜為常。琴心虛為主。將寧體於道樞。亦守器於德宇。懷之無故。常寂響而有餘。用之則虧。乃含音而莫吐。故自適於胸臆。亦何用於角羽。顏子所以如愚。昭文由是不鼓。近情好樂。尚德養空。罷奏南音。悟人間之客寄。不操三峽。體山下之泉蒙。斯懷柔之古者。竟生白於仙宮。夫動極則靜。音繁不復。守樸外真。含虛內肅。施絃罔舉。則見素而如絲。沈聲莫發。乃繁根而猶木。因雅韻而不奏。識道情之所蓄。此則恬然誰與。寂爾自躭。希夷既造。妙理難探。栗里無絃。淵明則矯。王門碎質。安道更慚。是以飾外者貴其體備。厚內者尚其包含。於戲。琴心懸解。幽響何答。於以閑和。於以虛納。十指攸措。咸制動而是宜。五音知常。各處寂而不雜。故琴默而美昭。信仁靜而道合。¶ 

* 吳連叔¶ 
:PROPERTIES:
:PERSID: QTWAUT2754
:END:

** 謙受益賦(以君子立身謙德之柄為韻)¶ 

:PROPERTIES:
:TITID: QTWTIT18725
:PERSID: QTWAUT2754
:END:

執勞謙者。可以為天下君。習撝謙者。可以為天下勳。在易¶ 
<pb:NFKB_QTW_p0946-14a>
也有自牧之義。於書也有受益之文。行已立身。而道自著。御人率衆。而德有云。在上則騰茂實。居下則播令聞。亦足以化乎四表。而行乎三軍。若乃天地之義。鬼神之理。或禍其滿盈。或福其廉恥。故執羔雁而行者。得之而益貴。秉耒耜之列者。得之而易使。在臣下之尚然。况繼天而為子。是以敷之而化行。執之而教立。被車書之所至。霑雨露之所及。故能邇無不洽。遠無不賓。豈不以言出乎口。行發乎身。求之於己。加之於人者也。夫心者難備。物者難兼。故先王所以戒慎。往哲所以崇謙。不然者。宣子何以稱賢。太伯何以為德。書三讓之策文。作千古之程式。其執謙也。必在乎合宜。其在卑也。亦存乎隨時。過之者俯而就矣。不至者跂而及之。無貽誚於巽牀之義。無見刺於相鼠之詩。惟木兮從繩則正。惟后兮從謙則聖。雖不富於其鄰。而有助於為政。理於身也。合仁義之五常。理於國也。則文武之二柄。宜播美於筆端。傳謙德之雅詠。¶ 

* 吳大江¶ 
:PROPERTIES:
:PERSID: QTWAUT2755
:END:

** 棊賦¶ 
:PROPERTIES:
:TITID: QTWTIT18726
:PERSID: QTWAUT2755
:END:

奇謀入妙。巧思參元。雖一枰之可美。起三隅而邈然。似將¶ 
<pb:NFKB_QTW_p0946-15a>
軍之出塞。若猛士之臨邊。及其進也。則鳥集雲布。陣合兵連。或參差而易決。或齟齬而難便。開馬眼以防後。張虎口而遮前。磊磊似玉石之相飾。粲粲若衆星之麗天。爾其深思遠慮。知白守黑。以仁義為反道。用詭譎為明德。或意在東南。而偽擊西北。類行藏之通變。同陰陽之不測。於是且侵且戰。不恃不平。雁行絡繹。魚陣縱橫。寧扶危以救死。不貪敗以喪生。或備攻於畧地。或專命於用兵。或轆轤以成劫。或宛轉而入征。雖勞形而竭思。固難得以言名。及夫雌雄有決。疑多勝寡。思悠揚而不定。氣沈吟而未下。名不可竊。智不可假。千慮萬計。復何為者。行必量力。動則相時。其措意也屢巧。其適變也多姿。既得之者榮。失之者辱。此餘而未已。彼懷而詎足。馳神不竭。應運無窮。勢出心外。命懸手中。圍初開而復閉。路欲塞而還通。伊仁智之可翫。豈造化之為功。使夫離婁喪睛。隸首迷術。公子罷宴而驚視。樵客入山而忘出。¶ 

* 蘇寧¶ 
:PROPERTIES:
:PERSID: QTWAUT2756
:END:

** 對假求官判¶ 
:PROPERTIES:
:TITID: QTWTIT18727
:PERSID: QTWAUT2756
:END:

** 　乙詐假求官科其罪訴云求而未得詐偽¶ 
<pb:NFKB_QTW_p0946-16a>

:PROPERTIES:
:TITID: QTWTIT18727
:PERSID: QTWAUT2756
:END:

為官擇人。聿求俊乂。強學干祿。必正科名。彼乙伊何。不求諸已。射宮明試。無聞六義之能。藻鏡掄材。將亂九流之序。况今唐虞御極。才子在官。王裴持衡。至公選士。方聽得賢之頌。寧容詐假之辜。顧三面而(闕)斯宅既稱未得。須議減論。¶ 

* 蘇廙¶ 
:PROPERTIES:
:PERSID: QTWAUT2757
:END:

** 十六湯品¶ 
:PROPERTIES:
:TITID: QTWTIT18728
:PERSID: QTWAUT2757
:END:

第一得一湯。火績已儲。水性乃盡。如斗中米。如稱上魚。高低適平。無過不及。為度蓋一。而不偏雜者也。天得一以清。地得一以寧。湯得一可建湯勳。第二嬰湯。薪火方交。水釜纔熾。急取旋傾。若嬰兒之未孩。欲責壯夫之事。難以哉。第三百壽湯。人過百息。水踰十沸。或以話阻。或以事廢。始取用之。湯已失性矣。敢問皤鬢蒼顏之大老。還可執弓抹矢以取中乎。還可雄登濶步以邁遠乎。第四中湯。亦見夫鼓琴者也。聲合中則失妙。亦見磨墨者也。力合中則失濃。聲有緩急則琴亡。力有緩急則墨喪。注湯有緩急則茶敗。欲湯之中。臂任其責。第五斷脈湯。茶已就膏。宜以造化成其形。若手顫臂嚲。惟恐其深。缾觜之端。若存若亡。湯不順通。¶ 

<pb:NFKB_QTW_p0946-17a>

故茶不勻粹。是猶人之百脈。氣血斷續。欲壽奚苟。惡斃宜逃。第六大壯湯。力士之把針。耕夫之握管。所以不能成功者。傷於麄也。且一甌之茗。多不二錢。茗盞量合。宜下湯不過六分。萬一快瀉而深積之。茶安在哉。第七富貴湯。以金銀為湯器。惟富貴者具焉。所以榮功建湯。業貧賤者有不能遂也。湯器之不可捨金銀。猶琴之不可捨桐。墨之不可捨膠。第八秀碧湯。石凝結天地秀氣而賦形者也。琢以為器。秀猶在焉。其湯不良。未之有也。第九壓一湯。貴欠金銀。賤惡銅鐵。則甆瓶有足取焉。幽士逸夫。品色尤宜。豈不為瓶中之壓一乎。然勿與誇珍衒豪臭公子道。第十纏口湯。猥人俗輩。煉水之器。豈暇深擇銅鐵鉛錫。取熟而已。是湯也腥苦且澀。飲之逾時。惡氣纏口而不得去。第十一減價湯。無油之瓦。滲水而有土氣。雖御胯宸緘。且將敗德銷聲。諺曰。茶瓶用瓦。如乘折脚駿登高。好事者幸志之。第十二法律湯。凡木可以煮湯。不獨炭也。惟沃茶之湯。非炭不可。在茶家亦有法律。水忌停。薪忌薰。犯律踰法。湯乖則茶殆矣。第十三一面湯。或柴中之麩火。或焚餘之虛炭。木體雖盡。而性且浮。性浮則湯有終嫩之嫌。炭則不然。實湯之友。¶ 

<pb:NFKB_QTW_p0946-18a>

第十四宵人湯。茶本靈草。觸之則敗。糞火雖熱。惡性未盡。作湯之泛茶。減耗香味。第十五賊湯。竹篠樹梢。風日乾之。然鼎附瓶。頗甚快意。然體性虛薄。無中和之氣。為茶之殘賊也。第十六魔湯。調茶在湯之淑慝。而湯最惡煙。燃柴一枝。濃煙蔽室。又安有湯耶。苟用此湯。又安有茶耶。所以為大魔。¶ 

* 蘇倩之¶ 
:PROPERTIES:
:PERSID: QTWAUT2758
:END:

** 對造帳籍判¶ 
:PROPERTIES:
:TITID: QTWTIT18729
:PERSID: QTWAUT2758
:END:

** 　戶部符下諸州令造帳籍州司以百姓艱辛人未歸復請待兵散後造省司不許云人為國本賦在均平戶若不知軍何取給¶ 
:PROPERTIES:
:TITID: QTWTIT18729
:PERSID: QTWAUT2758
:END:

四海既清。萬人求理。在乎平均井賦。議計師田。脩閭里之政役。辨夫家之名數。是分衆寡。無失重輕。必當按彼版圖。稽其勞逸。故三年大比。國有彞倫。百役小差。人其胥怨。由是周官克崇於大閱。蕭相先務於圖書。瞻言諸州。不克致理。未能洗舊汚之俗。開新政之源。使懷土知歸。趨邑如市。而乃拒省司之命。紊軍國之經。此而可容。孰不可忍。¶ 

* 朱萃¶ 
:PROPERTIES:
:PERSID: QTWAUT2759
:END:

<pb:NFKB_QTW_p0946-19a>

** 對鑿井獲鏡判¶ 
:PROPERTIES:
:TITID: QTWTIT18730
:PERSID: QTWAUT2759
:END:

** 　鑿井得古鏡不送官司鄰告違法¶ 
:PROPERTIES:
:TITID: QTWTIT18730
:PERSID: QTWAUT2759
:END:

乙也鑿井通墳。而獲古鏡。抱春銅之色。涵明月之輝。罷照秦樓。未懸溫室。玉女窺而不倦。仙人磨而益明。異龎儉之得銅。殊宣尼之對缶。既曰奇觀。理合歸官。雖隱則有愆。刑故無捨。然物非古迹。事或可矜。請更詳審。方可裁斷。¶ 

** 對知謀判¶ 
:PROPERTIES:
:TITID: QTWTIT18731
:PERSID: QTWAUT2759
:END:

** 　甲為邊將私布渠答仍減防兵御史糾其傷財惰職詞云既禦邊寇復息邊人輒欲論功不敢當罪¶ 
:PROPERTIES:
:TITID: QTWTIT18731
:PERSID: QTWAUT2759
:END:

敦陣整旅。必務成師。正合奇勝。亦資制敵。苟取強於技擊。豈見貴於軍旅。惟甲推轂總戎。請纓為將。仲升投筆。方期燕頷之封。馮緄發笥。且得蛇文之兆。於是間途伺敵。減戍恤人。渠答爰施。踐更斯遣。賦晉臣之一鼓。俾困蒺藜。削漢卒之伍符。佇歌杕杜。虜塵坐清於艽野。公問寧候於瓜期。誠可論功。孰宜書罪。且如器械為費。用不假於千金。士卒獲休。功乃逾於三捷。止戈若稱惰職。棄甲何所論刑。執簡是科。失言斯甚。雖疾惡為事。叔孫誠得於指楹。而見善則¶ 
<pb:NFKB_QTW_p0946-20a>
遷。子夏自宜於投杖。舍而勿問。斯則為然。¶ 

** 對玉節判¶ 
:PROPERTIES:
:TITID: QTWTIT18732
:PERSID: QTWAUT2759
:END:

** 　癸盜玉節干(疑)諸其家科盜罪不伏¶ 
:PROPERTIES:
:TITID: QTWTIT18732
:PERSID: QTWAUT2759
:END:

符璽出入。惟帝之命。節傳迓送。有國之恒。寶山圖獸。知林木之多虞。澤國用龍。取江海之安祲。飾之玉者。惟人所持。萬里無塵。寢於廟堂之上。四郊多壘。行於軍陣之間。癸何人斯。不率而盜。子卿漢朝之勇將。擁節不移。無忌魏國之名臣。竊符加罪。彼已之子。曾不是思。藪之萑蒲。尚聞攻伐。邦之旌節。安可穿窬。請歸義於鈞金。庶無譁於束矢。¶ 

* 朱休¶ 
:PROPERTIES:
:PERSID: QTWAUT2760
:END:

** 駕幸太學賦(以人安國泰大播儒風為韻)¶ 

:PROPERTIES:
:TITID: QTWTIT18733
:PERSID: QTWAUT2760
:END:

皇帝念儒林之繁會。當天地之交泰。降萬乘以爰來。使八方而咸賴。視其鼓篋之地。文在其中。禮於釋菜之庭。化行乎外。睿想難踰。精搜典謨。屬車連延。輾御陌而後入。翠華容裔。向文囿以前驅。臺觀惟新。牆垣盡飾。宗伯禮賢以蕆事。司成執經而奉職。端冕旒而綵仗初立。始駐六龍。發聲教而翠華未旋。以行萬國。整衣裳之楚楚。習威儀之翼翼。入門而冠劍陸離。布位而貂蟬逼側。若乃展先師之禮。示¶ 
<pb:NFKB_QTW_p0946-21a>
後進之人。張國容以貴道。闡文教以尊神。升夫子之堂。所謂以德行。行周公之禮。豈可不躬親。不然者。何以自謙於至聖。而親饗於陪臣哉。是以講學斯陳。德音遠播。念月將而日就。各呈材而切磋。龍顏不遠。顧探索之惟勤。天步下臨。曷斯須之敢惰。雲布星攢。周回可觀。彼儒風之習習。資睿思以安安。頤指於學海儒林。自因澤及。目擊乎雄詞麗藻。誰謂才難。恩下育而冬暖。命遐宣而晝寒。濟時以勤學為先。居上以易俗稱大。俾惰遊者咸思於經籍。好勇者亦高其冠帶。既而宣化畢。盛禮終。繳素志。播皇風。轉龍旂於祥煙之表。返鑾輅於瑞氣之中。盛矣哉載筆之史。不紀乎教化之宮。¶ 

