#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0592-17a> 
#+PROPERTY: JUAN 0593
欽定全唐文卷五百九十三¶ 

<pb:NFKB_QTW_p0593-01a>
　柳宗元(二十五)¶ 

** 舜廟祈晴文¶ 
:PROPERTIES:
:TITID: QTWTIT11699
:PERSID: QTWAUT1456
:END:

年月日。某官某。敢用牲牢之奠。昭祭於虞帝之神。帝入大麓。雷雨不迷。帝在璿璣。七政以齊。九澤既陂。錫禹元圭。至德神化。後誰與稽。勤事南巡。祀典以躋。此焉告終。宜福遺黎。廟貌如在。精誠不暌。今陽德愆候。有渰淒淒。降是水潦。混為塗泥。岸有善崩。流或斷隄。泛濫疇隴。陂陁圃畦。恆雨獲戾。循咎增悽。忍茲嘉生。均彼蓬藜。敢望誅黑蜧。抶陰蜺。式乾后土。以廓天倪。粢盛不害。餘糧可棲。或簸或溲。為酒為醯。鎗鎗笙鏞。坎坎鼓鼙。百代祀德。甿心不攜。豈獨蘋藻。徵諸澗溪。帝其聽之。無作神羞。¶ 

** 雷塘禱雨文¶ 
:PROPERTIES:
:TITID: QTWTIT11700
:PERSID: QTWAUT1456
:END:

惟神之居。為坎為雷。專此二象。宅於巖隈。風馬雲車。肅焉徘徊。能澤地產。以祛人災。欽茲有靈。爰以廟饗。神惟智知。我以誠往。苟失其應。人將安仰。歲既旱暵。害茲生長。敢用昭告。期於肹蠁。某自朝受命。臨茲裔壤。莅政方初。庶無淫枉。廉潔自持。忠信是仗。苟有獲戾。神其可罔。擢擢嘉生。惟¶ 
<pb:NFKB_QTW_p0593-02a>
天之養。豈使粢盛。夷於草莽。騰波通氣。出地奮響。欽若成功。惟神是獎。¶ 

** 禡牙文¶ 
:PROPERTIES:
:TITID: QTWTIT11701
:PERSID: QTWAUT1456
:END:

維年月日。某官某。以清酌少牢之奠。禡於軍牙之神。秦定百越。漢開九郡。自茲編列。同於諸華。天寶兆亂。北方薦役。惟是南方。久稽討伐。藩蠻怙險。乳字生聚。悖傲威命。虐夷齊人。黃姓陋孼。實恣盜暴。僮壯殺老。掠敓使臣。梟視洞窟。以逃大戮。今皇帝受天景命。敷於有仁。凡百凶毒。罔不震伐。齊魯劓殄。趙魏顯化。溥天之下。咸順帝理。唯是瑣眇。尚恣昏頑。致天震怒。命底於罰。官臣某。欽率邦典。統戎於征。惟爾有神。懋揚迺職。敢告無縱詭類。無劉我徒。鏃刃鋒鍔。畢集於凶躬。鎧甲干盾。咸完於義軀。焚煬蕩沃。往如行虛。俾人懷於安。以靖離之隅。在是舉也。往欽哉。無作神羞。急急如律令。¶ 

** 祭纛文¶ 
:PROPERTIES:
:TITID: QTWTIT11702
:PERSID: QTWAUT1456
:END:

維年月日。某官以牲牢之奠。祭於纛神。惟昔灃有大特。化為巨梓。秦人憑神。乃建茸頭。是為兵主。用以行師。漢宗蚩尤。亦作靈旗。既類既禡。指於有罪。北面詔盟。抗侯以射。雖¶ 
<pb:NFKB_QTW_p0593-03a>
有古典。今棄不用。惟茲之制。神實守祀。有蠢黃孼。保固虐人。俾茲太平。猶用戎律。天子有命。威施於下。惟守臣某。董眾撫師。秉羽先刃。出用茲日。敢修外事。爰薦求牛。庶無畱行。以殄有罪。國有祀典。屬於神明。傷夷大命。無敢私顧。惟克勝敵。以全天兵。去茲蟊蠈。達我涵育。收厥隸圉。役於校人。海隅黎獻。永底於理。無或頓刃。以為神恥。急急如律令。¶ 

** 祭井文¶ 
:PROPERTIES:
:TITID: QTWTIT11703
:PERSID: QTWAUT1456
:END:

致祭於水土之神。惟神蓄是元德。演為人用。不窮之養。功齊乳湩。惟古有制。八家所共。是邦闕焉。官守斯恐。蘊利滋久。閟靈則深。爰告有神。惟惻我心。卜茲利兆。於彼城陰。神斯有仁。是鑒是臨。惟昔善崩。今則堅好。惟昔匝石。今則順道。終古所無。聿從心禱。非神是與。人力焉保。發自元冥。成於富媼。克長厥靈。不愛其寶。敬修報禮。式薦蘋藻。¶ 

** 禜門文¶ 
:PROPERTIES:
:TITID: QTWTIT11704
:PERSID: QTWAUT1456
:END:

禜於城門之神。惟神配陰含德。司其翕闢。能收水沴。以祐成績。淫雨斯降。害於麰麥。野夫興憂。官守增惕。諸陰既閉。休徵未獲。敬用瓢齊。以展周索。納其雲氣。復我川澤。惟神是依。式佇來格。¶ 

<pb:NFKB_QTW_p0593-04a>

** 祭六伯母文¶ 
:PROPERTIES:
:TITID: QTWTIT11705
:PERSID: QTWAUT1456
:END:

維貞元十七年歲次辛巳二月癸巳朔二十五日丁巳。姪男華州華陰縣主簿纁。謹以清酌庶羞之奠。敬祭於六伯母之靈。伏惟天錫考壽。神資淑德。高明而和。柔惠且直。敬長慈幼。宗姻仰則。不偕貴位。孰不悽惻。嗚呼哀哉。移天夙喪。丁此閔凶。主器繼夭。莫承於宗。懿彼賢女。孝誠自中。溫溫良人。竟揚德風。承順必敬。滑甘則豐。致養有榮。其道克終。天禍弊族。遠承哀訃。纏牽官事。奔哭無路。亦既請告。聿來京師。以號以呼。祗拜堂帷。子姓凋落。宗門日衰。託於外姻。陳此靈儀。幼女號戀。誓言固之。仁賢見容。曲遂其私。內顧孱眇。祗益摧悲。誠愧於人。豈曰得宜。今歲調選。獲參士林。主其簿書。於華之陰。受祿雖微。莫遂曩心。夙駕東征。祖軷將臨。朔朢是違。哀懷豈任。嗚呼哀哉。¶ 

** 祭獨孤氏丈母文¶ 
:PROPERTIES:
:TITID: QTWTIT11706
:PERSID: QTWAUT1456
:END:

維年月日。某以清酌之奠。祭於獨孤氏丈母之靈。惟靈育德涵仁。克生賢子。生而不淑。未壯而死。名播九圍。望高㣥士。雖微祿位。人羨其美。在抱無孫。承家乏祀。孝女良壻。適遵燕喜。某曩與子重。道契義均。知心為貴。實在斯人。奉養¶ 
<pb:NFKB_QTW_p0593-05a>
宜繼。將致其勤。竟罹禍謫。逾紀漂淪。夙志斯阻。微衷莫申。冀榮末路。私願獲陳。遽此承訃。天胡不仁。嗚呼哀哉。昔也高堂。世悲其獨。今茲元室。孝道當復。神感昭融。不疾而速。靈識逾濬。承歡載穆。式致其安。寧寘其毒。願言有知。以慰幽躅。¶ 

** 祭從兄文¶ 
:PROPERTIES:
:TITID: QTWTIT11707
:PERSID: QTWAUT1456
:END:

嗚呼。我姓嬋嫣。由古而蕃。鐘鼎世紹。圭茅並分。至於有國。爵列加尊。聯事尚書。十有八人。中遭諸武。抑遏讎冤。踣弊不振。數逾百年。近者紛紛。稍出能賢。族屬旍耀。期復於前。君修其辭。楚越猶傳。從事諸侯。假乎郡藩。人謠吏畏。威惠咸宣。神胡不佑。命不能延。興起之望。是越是愆。歲首去我。將濱海堧。畱連歡娛。涉月彌旬。夜爇膏炬。晝淩風烟。理策嶇嶔。縻舟潺湲。將辤又醉。就往而旋。今者之來。徒御淒然。垂帷襜襜。飛旐翻翻。升拜無形。合哭誰聞。逝歸從祔。於鄧之原。銘墓有辭。發我狂言。祗陳其悲。匪暇於文。觴有旨酒。豆有㹠肩。伊奠之菲。而誠孔繁。靈耶罔耶。有涕漣漣。¶ 

** 祭弟宗直文¶ 
:PROPERTIES:
:TITID: QTWTIT11708
:PERSID: QTWAUT1456
:END:

維年月日。八哥以清酌之奠。祭於亡弟十郎之靈。吾門凋¶ 
<pb:NFKB_QTW_p0593-06a>
喪。歲月已久。但見禍謫。未聞昌延。使爾有志。不得存立。延陵已上。四房子姓。各為單孑。慥慥早夭。汝又繼終。兩房祭祀。今已無主。吾又未有男子。爾曹則雖有如無。一門嗣續。不絕如綫。仁義正直。天竟不知。理極道乖。無所告訴。汝生有志氣。好善嫉邪。勤學成癖。攻文致病。年纔三十。不祿命盡。蒼天蒼天。豈有真宰。如汝德業。尚早合出身。由吾被謗年深。使汝負才自棄。志願不就。罪非他人。死喪之中。益復為媿。汝墨法絕代。識者尚稀。及所著文。不令沈沒。吾皆收錄。以授知音。文類之功。更亦廣布。使傳於世人。以慰汝靈。知在永州。私有孕婦。吾專優恤。以俟其期。男為小宗。女亦當愛。延子長大。必使有歸。撫育教視。使如己子。吾身未死。如汝存焉。炎荒萬里。毒瘴充塞。汝已久病。來此伴吾。到未數日。自云小差。雷塘靈泉。言笑如故。一寐不覺。便為古人。茫茫上天。豈知此痛。郡城之隅。佛寺之北。飾以殯紖。寄於高原。死生同歸。誓不相棄。庶幾有靈。知我哀懇。¶ 

** 祭姊夫崔使君簡文¶ 
:PROPERTIES:
:TITID: QTWTIT11709
:PERSID: QTWAUT1456
:END:

永州刺史博陵崔公之靈。天之生人。或哲或愚。君取其英。爰曜於初。譽動京邑。施於方隅。密勿書奏。元侯是俞。蜀寇¶ 
<pb:NFKB_QTW_p0593-07a>
內侮。禍聯羌髳。君出顯畫。披攘其徒。南平劒門。西獲戎俘。超受刑曹。畱總南都。移刺連部。下民其蘇。道不可常。病惑中途。悍石是餌。元精以渝。雷謗爰興。桉驗增誣。始雖進律。終以論辜。溟海浩浩。而君是踰。崇山茫茫。而君是居。厥弟抗憤。叫於康衢。天子憫焉。訊以文書。御史既斥。連帥是除。期復中壤。遽淪別區。喪還大浸。又溺二孤。痛毒薦仍。振古所無。何謫於天。降此翦屠。柩不及歸。寓葬荒墟。將葺將就。誓還里閭。嗚呼哀哉。君之子姓。惟自我出。母儀先虧。父訓又失。煢煢相值。撫悼增恤。咸冀其才。以大家室。惟昔與君。年殊志匹。晝咨夕計。期正文律。實契師友。豈伊親昵。誰謂斯人。變易成疾。良志莫踐。乖離永訣。嗚呼哀哉。永山之西。湘水之東。殯紖以出。斧屋爰封。神非久畱。息駕於中。書石為誌。世德斯崇。手以酹。涕出焉窮。¶ 

** 又祭崔簡旅櫬歸上都文¶ 
:PROPERTIES:
:TITID: QTWTIT11710
:PERSID: QTWAUT1456
:END:

嘻乎崔公之柩。嘻乎崔公。楚之南。其土不可以室。或坋而頹。或确而崒。陰流泄漏。瀸沒渝溢。碩鼠大蟻。傍穿側出。虧踈脆薄。久乃自窒。不如君之鄉。式堅且密。嘻乎崔公。楚之南。其鬼不可與友。躁戾佻險。睒眒欺苟。脞賤暗勿[:#AS-FBEC:●]目。輕嚚妄¶ 
<pb:NFKB_QTW_p0593-08a>
走。不思已類。好是㣥醜。不如君之鄉。式和且偶。日月甚良。子姓甚勤。具是舟轝。寧君之神。去爾夷方。返爾故鄰。奕奕其歸。宜樂且欣。君死而還。我生而畱。永矣殊世。曷從之遊。酹觴於座。與涕俱流。¶ 

** 祭崔氏外甥文¶ 
:PROPERTIES:
:TITID: QTWTIT11711
:PERSID: QTWAUT1456
:END:

年月日。八舅十舅以酒肉之奠。敬祭外甥韋六小卿之魂。嗚呼。生有孝姿。淑且茂兮。謂吉其終。道克就兮。胡典而喪。離厥咎兮。蹈道而違。死誰祐兮。豈汝之昧。不能究兮。將奪之鑒。使昏霿兮。反復攪予。哀何救兮。骨肉無從。魂焉覯兮。庶幾來歸。餕以侑兮。酒實於觴。肉盈豆兮。豈伊異人。余所授兮。來耶否耶。歆氣臭兮。¶ 

** 祭崔氏外甥女文¶ 
:PROPERTIES:
:TITID: QTWTIT11712
:PERSID: QTWAUT1456
:END:

叔舅宗元。祭於二十六娘子之靈。凡我諸甥。惟爾為首。甥於我氏。恩顧彌厚。惠明貞淑。仁愛孝友。女德之全。素風斯守。播於族屬。芬馨自久。恭惟伯姊。道茂行高。上承下訓。克敬能勞。夙有儀則。刑於汝曹。雖云惟性。抑自良陶。汝之先君。以文誨我。周流辯論。有疑必果。恆革其非。以成其可。孰云其美。易以生禍。汝及諸弟。流離莫從。幸獲我依。以慰困¶ 
<pb:NFKB_QTW_p0593-09a>
窮。歸之令族。有蔚其容。方冀榮壽。遽罹災凶。嗚呼哀哉。汝自艱酷。二弟繼終。海門之哀。今古罕同。駢也英文。敷暢洽通。實期振耀。宏我儒風。又茲夭閼。神理何蒙。盛德餘慶。宜福其豐。胡然降戾。惟禍之逢。嗚呼哀哉。前歲詔追。廷授遠牧。武陵便道。往來信宿。幸茲再見。緩我心曲。猶且輕別。瞻程務速。孰知自此。遂間幽躅。臨視無路。遡風慟哭。怛焉自中。如刃之觸。邙阜有位。青烏載卜。道途尚艱。歲月逾蹙。方俟歸紖。再期奠沃。寄哀斯文。心焉往復。嗚呼哀哉。¶ 

** 祭外甥崔駢文¶ 
:PROPERTIES:
:TITID: QTWTIT11713
:PERSID: QTWAUT1456
:END:

祭於卿郎之魂。嗚呼。天恡靈奇。取不可貪。既睿又力。神誰以堪。汝不是思。而縱其志。盜其管籥。褰其篋匱。抽深抉密。擔重揭貴。守吏失職。訴帝行事。果殄爾躬。以寧其位。豈不信耶。不然。無鬼誅之行。而中道夭死。有拔萃之才。而三見廢委。仁充其軀。毒中骨髓。其何以為累也。兄弟逾十。我出惟八。既孤數祀。中分存沒。我為汝舅。汝為我甥。求仁具得。為藝繼成。天下莫倫。古罕並行。人而思之。幾不欲生。嗚呼哀哉。既致其愛。祗極其哀。秦越萬里。心魂徘徊。念與汝別。桓公之臺。顧余猶壯。視爾如孩。戲抽佛筴。前次沲隈。笑頷¶ 
<pb:NFKB_QTW_p0593-10a>
即路。鳴鞘不迴。豈云古今。自此而乖。孰為鬼神。忍是陰誅。得疾之日。兄弟莫在。謁醫問巫。卒以幽昧。葬之東野。誰賵誰會。既虞以奠。誰主誰酹。孤魂冥冥。何託何逝。嗚呼哀哉。刑曹繼之。以病告余。銜憂驅使。裹藥操書。雖驚狀劇。猶恃神扶。豈知所賴。終以誤吾。我自得罪。無望還都。想爾新墓。少陵之隅。何時歸祔。圮土下呼。漬淚徹壙。以沾以塗。此心未慊。祗益摧紆。累見於夢。寧知有無。寄之哀辭。惟俎及壺。嗚呼哀哉。¶ 

** 祭楊憑詹事文¶ 
:PROPERTIES:
:TITID: QTWTIT11714
:PERSID: QTWAUT1456
:END:

年月。子壻謹以清酌庶羞之奠。昭祭於丈人之靈。卿雲輪囷。天漢昭回。自然物外。寧雜塵埃。公稟間氣。心靈洞開。翱翔自得。誰屑㣥猜。孝友忠信。聞於九垓。摛華發藻。其動如雷。世榮甲科。亦矜顯處。公之俊德。有而不顧。御史之選。朝之所注。公勤於養。投劾引去。時任方隅。威刑是務。公施其惠。亦莫有[:#AS-8648:●]。京兆之難。下多怨怒。或由以黜。瓦石盈路。公捍其強。仁及童孺。左遷而出。擁道牽慕。道峻多謗。德優見憎。煩言既詆。倚法斯繩。南過九疑。東逾秣陵。顛沛三載。天書乃徵。入傅王國。嘉聲聿興。詹事東宮。致政是膺。年唯始¶ 
<pb:NFKB_QTW_p0593-11a>
至。道則彌勵。頡頏今古。優游德藝。實期濬發。再光文陛。誰謂昊天。遽茲降厲。嗚呼哀哉。某以通家承德。夙奉良姻。莫成子姓。早喪淑人。恩禮斯重。眷撫惟新。綢繆其志。實敬實勤。迨今挈然。十有八祀。家缺主婦。身遷萬里。謗言未明。黜伏逾紀。德輝間絕。音塵莫俟。歲首發函。視遠如邇。雖當沈痼。心術猶治。撫膺頓首。流泣瞪視。既斂而還。莫傳音旨。鄉風長慟。於茲已矣。嗚呼哀哉。承訃之始。卜兆既逾。載馳斯文。出拜路隅。哀從海澨。禮致皇都。寸誠相續。終歲不渝。天道悠遠。人世多虞。寄心雙表。長恨囚拘。嗚呼哀哉。¶ 

** 祭穆質給事文¶ 
:PROPERTIES:
:TITID: QTWTIT11715
:PERSID: QTWAUT1456
:END:

昭祭於給事五丈之靈。自古直道。鮮不顛危。禍之重輕。則繫盛衰。矯矯明靈。克丁聖時。形軀獲宥。三黜無虧。賢良發策。始振其儀。天子動容。敬我直辭。載之冊府。命以諫司。抗奸替否。與正為期。奏書百上。知無不為。誰謂劉賈。英風莫追。給事黃門。奉職樞機。封還付外。動獲其宜。無曠爾位。惟公在斯。達道之行。實惟交友。患難相死。其廢日久。公實毅然。誓均悔咎。挺身立氣。不改其守。黜刺南荒。義言盈口。封章致命。志期殞首。邈矣高標。誰嗣於後。王命南下。郡符東¶ 
<pb:NFKB_QTW_p0593-12a>
剖。流滯湮淪。殲此遐壽。嗚呼哀哉。公之伯仲。信惟先執。感激之風。道同義立。中司守直。奸權是襲。致之徽纆。誣以賄入。瑣瑣其徒。榜訊愈急。詔下三司。議於洛邑。噫我先君。邦憲是輯。平反㣥枉。大忤三揖。危法旋加。譖言俄及。左官夔國。義夫掩泣。邪臣既黜。乃進其級。端於庶僚。直聲允集。虔虔小子。夙奉遺則。公在郎位。再罹擯抑。時忝憲司。竊分枉直。抗辭犯長。有志無力。惟韓洎劉。同憤霑臆。道之不行。銜媿罔極。公在左掖。議登秋官。先定於志。將發其難。決白無狀。以申禍端。秉心撰詞。義不可干。會逢友累。曾莫自安。感於褚中。有涕汍瀾。嗚呼哀哉。壽宮久翳。狼荒萬里。禮不可違。誠不可弭。抽哀洩憤。舒文致美。願遡海風。以窮洛涘。清明如在。神鑒何已。嗚呼格思。以慰勤止。¶ 

** 祭呂衡州溫文¶ 
:PROPERTIES:
:TITID: QTWTIT11716
:PERSID: QTWAUT1456
:END:

維元和六年歲次辛卯九月癸巳朔某日。友人守永州司馬員外置同正員柳宗元。謹遣書吏同曹家人襄兒。奉清酌庶羞之奠。敬祭於呂八兄化光之靈。嗚呼天乎。君子何厲。天實仇之。生人何罪。天實讎之。聰明正直。行為君子。天則必速其死。道德仁義。志存生人。天則必夭其身。吾固知¶ 
<pb:NFKB_QTW_p0593-13a>
蒼蒼之無信。漠漠之無神。今於化光之歿。悲逾深而毒逾甚。故復呼天以云云。天乎痛哉。堯舜之道。至大以簡。仲尼之文。至幽以默。千載紛爭。或失或得。倬乎吾兄。獨取其直。貫於化始。與道咸極。推而下之。法度不忒。旁而肆之。中和允塞。道大藝備。斯為全德。而官止刺一州。年不逾四十。佐王之志。沒而不立。豈非修正直以召災。好仁義以速咎者耶。宗元幼雖好學。晚未聞道。洎乎獲友君子。乃知適於中庸。削去邪雜。顯陳直正。為道不謬。兄實使然。嗚呼。積乎中不必施於外。裕乎古不必諧於今。二事相兼。從古至少。至於化光。最為太甚。理行第一。尚非所長。文章過人。略而不有。夙志所蓄。巍然可知。貪愚皆貴。險很皆老。則化光之夭厄。反不榮歟。所慟者。志不得行。功不得施。蚩蚩之民。不被化光之德。庸庸之俗。不知化光之心。斯言一出。內若焚裂。海內甚廣。知音幾人。自友朋凋喪。志業殆絕。惟望化光。伸其宏略。震耀昌大。興行於時。使斯人徒。知我所立。今復往矣。吾道息矣。雖其存者。志亦死矣。臨江大哭。萬事已矣。窮天之英。貫古之識。一朝去此。終復何適。嗚呼化光。今何為乎。止乎行乎。昧乎明乎。豈蕩為太空。與化無窮乎。將結為¶ 
<pb:NFKB_QTW_p0593-14a>
光耀。以助臨照乎。豈為雨為露。以澤下土乎。將為雷為霆。以泄怨怒乎。豈為鳳為麟。為景星為卿雲。以寓其神乎。將為金為錫。為圭為璧。以栖其魄乎。豈復為賢人。以續其志乎。將奮為神明。以遂其義乎。不然。是昭昭者。其得已乎。其不得已乎。抑有知乎。其無知乎。彼且有知。其可使吾知之乎。幽明茫然。一慟腸絕。嗚呼化光。庶或聽之。¶ 

** 祭李中丞文¶ 
:PROPERTIES:
:TITID: QTWTIT11717
:PERSID: QTWAUT1456
:END:

維貞元二十年歲次甲申五月某朔二十二日。故吏儒林郎守侍御史王播將仕郎守殿中侍御史穆質奉議郎行殿中侍御史馮邈承奉郎守監察御史韓泰宣德郎行監察御史范傳正文林郎守監察御史劉禹錫承務郎監察御史裏行柳宗元承務郎監察御史裏行李程等。謹以清酌之奠。敬祭於故中丞贈刑部侍郎李公之靈。惟公堅貞守道。潔廉成德。當官秉彞。卓爾孤直。高節外峻。純誠內植。臨事不回。執心無惑。矯矯勁質。擢於天枝。式是邦族。粲其羽儀。發跡內史。參其軍事。自下劘上。直詞屢至。於後受邑。歷撫疲人。公去逾久。人滋咏呻。復從京邑。辟署司錄。振其綱條。端我甸服。黠吏屏氣。貪官窒慾。赫赫有命。登於王庭。¶ 

<pb:NFKB_QTW_p0593-15a>

邦賦以修。國用是經。實抗其長。以奉準程。校其簿書。無失奇贏。進為正郎。勾會是專。乃刺於商。虎節登山。化塉為沃。致夷於艱。道途謳歌。有詔徵還。丞我御史。執其憲矩。糾逖之志。直清是舉。慎擇寮吏。必薪之楚。終始七載。不忘祗勤。事無觀瞻。道有屈伸。皁囊密啟。忠懇屢陳。令望逾重。名卿是屬。拖紳遽聞。卷衣已復。禮備賵贈。恩加命服。窀穸有時。歲月逾蹙。播等猥備官屬。况當薦延。承其規模。奉以周旋。近或逾月。遠則累年。咸承至公。官守獲全。故事盡在。遺風藹然。俯仰庭除。顧慕潺湲。致誠一觴。拜訣堂筵。嗚呼哀哉。¶ 

** 為韋京兆祭杜河中文¶ 
:PROPERTIES:
:TITID: QTWTIT11718
:PERSID: QTWAUT1456
:END:

維年月日甲子。京兆尹韋夏卿。謹以清酌之奠。敬祭於故河中節度贈禮部尚書杜公之靈。自古謀帥。恆在諸儒。晉登郤縠。亦以詩書。爰及近代。二柄殊途。授鉞之臣。率由武夫。時惟明靈。道冠學徒。天子有命。總其戎車。何以邦之。維絳及蒲。有山有河。殿此大都。焜燿昌時。振宣後學。命服之盛。光於列岳。謂保豐福。永縻王爵。壽如何期。神不可度。嗚呼哀哉。大歷之歲。詔徵茂才。時忝同道。俱起草萊。懷策既陳。綸言煥開。考第居甲。自天昭回。分命邦畿。步武獲陪。同¶ 
<pb:NFKB_QTW_p0593-16a>
志為友。星霜屢迴。長我十年。禮宜兄事。周游歡洽。莫不如志。於後多幸。謬列周行。又同制書。並命文昌。及余稍遷。吏部為郎。公屬中兵。此焉分行。再獲聯事。東西相望。出處同道。樂惟其常。後予出刺。九載南服。公自左輔。遂膺推轂。我勤魏闕。爰總九流。誰謂河廣。願言莫由。烹魚之問。往復相酬。惠好斯厚。惟以綢繆。余弟宗卿。獲庇仁宇。命佐廉問。忘其愚魯。假以羽翼。俾之鶱翥。惠文峩峩。赤紱在股。榮映斯極。從容何補。承慶惟深。報恩無所。嗚呼哀哉。天子震悼。哀我良臣。密印追贈。尚書禮殷。四方興嗟。况此故人。循念平昔。徘徊悲辛。卜葬斯及。禮儀畢陳。敬薦行潦。洩哀茲辰。嗚呼哀哉。¶ 

** 為韋京兆祭太常崔少卿文¶ 
:PROPERTIES:
:TITID: QTWTIT11719
:PERSID: QTWAUT1456
:END:

維年月日甲子。京兆尹韋夏卿。謹以清酌庶羞之奠。敬祭於亡友故太常少卿崔君之靈。惟靈率是良志。蹈其吉德。炳蔚文彩。周流學殖。孔氏之訓。專其傳釋。黃老之言。探乎幽賾。六書奧祕。是究是索。叩爾元關。保其真宅。藝成行備。披雲騁跡。康莊未窮。濛汜巳極。嗚呼哀哉。夙歲同道。從容洛師。接袂交襟。以遨以嬉。策駕嵩少。泝舟瀍伊。笑咏周星。¶ 

<pb:NFKB_QTW_p0593-17a>

其樂熙熙。丹霄可望。青雲可期。洛中十友。談者榮之。惟鄭洎齊。各登鼎司。或喪或存。山川是違。繄我夫子。宜相清時。命之不遐。孰不悽悲。嗚呼哀哉。往佐居守。及爾同僚。笑遨交歡。匪夕則朝。入同其室。出聯其鑣。投文報章。既歌且謠。及我為郎。優游吏部。公為御史。持憲天路。文陛徐趨。眷戀相顧。歡愛之分。有加於素。自我於邁。歷刺東吳。離憂十年。復會名都。余為侍郎。銓總攸居。實得茂彥。奉其規模。聯事合情。又倍其初。我尹京兆。公亞奉常。步武相望。佩玉以鏘。謂保愉樂。長此翱翔。抱疾幾何。忽焉其亡。嗚呼痛哉。原念往昔。愛均骨肉。我有書笥。盈君尺牘。寤言在耳。今古何速。失涕興哀。匍匐往哭。撫筵一呼。心焉摧剝。日月逾邁。佳城遽卜。素車千里。逶迤山谷。晦爾精靈。藏之斧屋。嗚呼哀哉。丹旌即路。祖奠在庭。去此昭昭。就爾冥冥。敬陳泂酌。以告明靈。臨觴永痛。庶寫哀忱。嗚呼哀哉。伏維尚饗。¶ 

** 為李京兆祭楊凝郎中文¶ 
:PROPERTIES:
:TITID: QTWTIT11720
:PERSID: QTWAUT1456
:END:

維貞元十九年歲次癸未四月辛未朔某日。檢校工部尚書京兆尹司農卿李實。謹以清酌庶羞之奠。敬祭於故兵部郎中楊公之靈。惟靈清標霜潔。馨德蘭薰。冲和茂著。孝¶ 
<pb:NFKB_QTW_p0593-18a>
友彰聞。濬發洪緒。激揚清芬。思侔德祖。學紹子雲。瑩彼靈府。彬其英文。吐論冠時。舒華軼㣥。百氏之奧。一言可分。旁貫釋老。豈伊典墳。謂躡公相。贊揚聖君。高山安仰。逝水沄沄。嗚呼哀哉。惟是伯仲。並為士則。連擢首科。迭居顯職。公之懿美。發自朋僚。播於四方。令聞克昭。炯然燭識。卓爾孤標。翼翼其容。羽儀清朝。載筆東掖。動無不紀。起草南宮。時論增美。大梁有艱。天子是使。密勿之謀。唯道是履。復歸郎署。職茲中兵。簡稽無撓。以考其成。英風未攄。沈疴遽嬰。孰云積善。降以促齡。昔歲江表。獲同宴語。謬為好仁。不我遐阻。公之元兄。復惠德音。優游多暇。眷眄逾深。情言盈耳。尺素相尋。冀茲競爽。焜燿儒林。及此彫落。祗摧我心。嗚呼哀哉。遣車就引。哀挽先路。迅風悽悲。頹景幽暮。傾都殄瘁。揮涕相顧。矧茲故人。誰任痛慕。潢汙一觴。詎寫平素。尚饗。¶ 

** 為安南楊侍御祭張都護文¶ 
:PROPERTIES:
:TITID: QTWTIT11721
:PERSID: QTWAUT1456
:END:

維年月日。故吏某職官某。致祭於故都護御史中丞張公之靈。交州之大。南極天際。禹績無施。秦強莫制。或賓或叛。越自漢世。聖唐宣風。初鮮寧歲。稍臣卉服。漸化椎髻。卒為華人。流我愷悌。士燮之理。惟公克繼。勤勞遠圖。敷贊嘉惠。¶ 

<pb:NFKB_QTW_p0593-19a>

銅柱南表。前功載修。空道北出。式遏蠻陬。梯航連連。旌旆悠悠。輻湊都會。皇威以流。方荷天寵。宜公宜侯。聲馳帝鄉。魄降炎州。嗚呼哀哉。公昔試吏。時推清能。公昔乘軺。人知準繩。鰥嫠以安。征賦用登。柱史稍遷。郎曹繼升。程功佐理。海裔斯澄。乃紀南方。專任是憑。禮分五玉。恩錫百朋。開府辟掾。㣥英攸屬。顧茲陋微。敢廁甄錄。既受筐篚。載加命服。賜有楚冠。用慙豸角。星言赴命。注望帷幄。視險如夷。瞻程非邈。伯氏左宦。爰滯中途。流連隱憂。言念涕濡。子姓莫在。使命頓殊。兢魂弔影。敢廢斯須。情畱江徼。夢結天隅。恩切有裕。義乖從役。顧慕長慟。展轉增惕。膂力猶在。中腸屢激。方俟消憂。永期投跡。謙德不福。法星降災。庭懸遽徹。馹訃爰來。撫躬益恨。循顧增哀。瞻容莫及。報德何階。輤車北轅。申奠克諧。望拜徒至。音塵永乖。南州斗酒。庶寫幽懷。¶ 

** 祭萬年裴令文¶ 
:PROPERTIES:
:TITID: QTWTIT11722
:PERSID: QTWAUT1456
:END:

惟靈孝友之性。實惟天與。飾以儒書。洽其譽處。枵然其量。廓爾其宇。人以義來。我以身許。褰裳赴急。不避寒暑。交半域中。多容鮮拒。賢於博奕。媚茲讌語。或泛或沈。兩得其所。考禮成文。墜章克舉。展樂承職。音官式序。既聯奏復。亦圖¶ 
<pb:NFKB_QTW_p0593-20a>
筍簴。播在奉常。永傳儀矩。脫略細微。慠忽煩言。坦然自居。無顧仇怨。卒成官謗。莫究禍源。坐黜中徙。再期騰鶱。孰云宿憤。遽此歸魂。嗚呼哀哉。世稱姻黨。鮮克終吉。唯我與君。久而逾密。追惟淑德。嬪於君室。上順尊卑。下歡儔匹。致其孝敬。式是仁䘏。爰及童孩。處心勿失。君之仲季。茂於文術。游藝相從。操觚散帙。顧余蹇劣。廁跡奔逸。二紀於今。交情若一。屢聞凋缺。互見遷黜。契濶伶俜。分形間質。方期末路。稍追曩日。時不我謀。於焉斯畢。營營衞尉。獨守邦秩。想其永哀。淮海蕭索。嗚呼哀哉。聞疾馳簡。其命未返。翩其訃書。來自番禺。塊守窮荒。山夔與居。有眉不申。有志不舒。况逢零悴。當此囚拘。拊膺長慟。長慟何如。菲禮無取。沈哀有餘。嗚呼哀哉。¶ 

** 祭呂敬叔文¶ 
:PROPERTIES:
:TITID: QTWTIT11723
:PERSID: QTWAUT1456
:END:

維年月日朔。友人從內兄守永州司馬員外置同正員柳宗元。敬以酒肉之奠。致祭於亡友呂敬叔之魂。嗚呼。鞠躬歷聘。或以不答。屠漁乖離。夫何克合。大或不容。小或見遺。往來逢迎。今古參差。惟子之中。忠勇充之。以誠與物。退受其疵。智謀宏長。辨論恢奇。巖峩博大。與世異姿。何付之器。¶ 

<pb:NFKB_QTW_p0593-21a>

而躓於時。常曰余武。王功是期。誓耆其力。以達皇威。邊鄙不靖。俾供輿師。諸侯順道。戎貊咸宜。今其歿矣。哀志之違。知之無補。世又罕知。嗚呼哀哉。昔與子游。尚疑其志。及觀其長。誠任其事。日異其能。歲增其智。進如川行。浩浩而遂。天乎有亡。中道是棄。余慎取友。惟心之虔。周游人間。餘二十年。擯辱非恥。升揚非賢。一貫於道。無四五焉。子之我知。不以事遷。言而見信。貌阻心傳。我黜終世。子夭於前。徒稱子志。誰信我言。與子俱已。孰云後先。惟子之兄。志同義比。官刺一州。四十而死。子仕方初。百年有幾。如何默默。去我遄已。有穉之妻。有弱之子。海壖東周。號哭萬里。葬紖之行。獲出於此。爰陳酒肉。式嘉且旨。讀茲哀辭。以奠而誄。嗚呼敬叔。吾道已矣。尚饗。¶ 

** 祭崔君敏文¶ 
:PROPERTIES:
:TITID: QTWTIT11724
:PERSID: QTWAUT1456
:END:

夫產崑崙者難為玉。植鄧林者難為木。公以令望。顯於華族。藝邃六書。學該七錄。耽此黃老。恬於寵辱。入補黑衣。出參甸服。紀綱淮海。政令惟肅。宰治岳濱。周於仁育。儲闈典議。直清攸屬。久次推能。二州繼牧。至於是邦。率由舊俗。和易勿亟。優游自足。既有少吏。勤於庶獄。妖誣殄除。淫祠翦¶ 
<pb:NFKB_QTW_p0593-22a>
覆。出令三歲。人無怨讟。進律未行。歸神何速。某咸以罪戾。謫茲炎方。公垂惠和。枯槁以光。鳴鑾適野。泛鷁沿湘。廣筵命樂。華燭飛觴。高歌屢舞。終以無荒。紛慮斯屏。憂懷暫忘。良時不再。斯樂難常。今其奈何。顧慕感傷。嗚呼。室有迭去。川無息流。追懷曩辰。怳若夢遊。奠徹中寢。魂遷乘舟。邦人永思。匍匐隱憂。况我懷德。心焉若抽。潔誠可薦。蘋藻非羞。¶ 

** 祭段宏古文¶ 
:PROPERTIES:
:TITID: QTWTIT11725
:PERSID: QTWAUT1456
:END:

世病乎直。人悅其和。行而不容。雖聖奈何。提其信義。誰與同波。硜硜以終。堅不可磨。游得其仁。友擇其益。始如可進。終會於厄。精誠介然。將貫金石。追恩懷舊。興詞憤激。君昔來辱。備聞嘉言。宵會北堂。晝宴南軒。去適於越。不日其旋。載除我居。望爾北轅。今者之來。丹旐有翩。閟茲英志。限此中年。嗚呼哀哉。居實斯貧。有子而幼。孰云履信。惟天所祐。道途之資。敢廢於舊。志君之行。銘石斯授。有潔其觴。有楚其豆。庶鑒於誠。臨茲饗侑。¶ 

** 祭李中明文¶ 
:PROPERTIES:
:TITID: QTWTIT11726
:PERSID: QTWAUT1456
:END:

致祭於亡友中明之靈。夫子之道。邈以恆兮。夫子之志。勵以兢兮。求中慊末。若履冰兮。敦仁以孝。實烝烝兮。唯毀死¶ 
<pb:NFKB_QTW_p0593-23a>
虧禮。其他莫懲兮。秉端守一。信厥明兮。月踰歲長。行若登兮。外溫其顏。內類直繩兮。謾言來加。不遽陵兮。舉世㣥非。自視宏兮。庶優游於道。大賚是承兮。掩冤舒抑。與類升兮。胡茫茫其不信。卒以禍仍兮。豈韜忠裒信。鬼所憎兮。將教言吾欺。終不可徵兮。吾方期子於暮。冀有興兮。今而棄予。志若崩兮。若將援而上。喪厥肱兮。怛其隕心。交背膺兮。水之綿綿。山萬層兮。又淫以雨雪。紆委硱磳兮。互[:#AS-FBED:●]鳥鵂夜啼。㣥瞑凝兮。魂鬼以行。中道歹[:#AS-FBED:●]夌殑兮。魑魅撝呵。曷可憑兮。聊致吾憤。斯言孰稱兮。¶ 

** 哭張後餘辭(并序)¶ 

:PROPERTIES:
:TITID: QTWTIT11727
:PERSID: QTWAUT1456
:END:

後餘常山張氏。孝其家。忠其友。為經術甚邃而文。少余七年。頗弟畜之。與之居。終日沖然忘其有。人與之言。鏗爾而厲。辨而歸乎中。凡人有道而不顯於世。則曰非其世也。道而得乎世。然猶不顯。則曰命。命之微不可知。知而索乎外者曰性與貌。後餘之性。可謂良矣。其貌可謂肅矣。博實宏裕。宜為大官耇老。求其所以夭賤。無可得焉。既得進士。明年。疽發髀卒。後餘之死。人咸痛之。曰。天之祐善人而殺是子。何也。激者曰。天之殺恆在善人。而祐不肖。莊周之說。以¶ 
<pb:NFKB_QTW_p0593-24a>
為人之君子。天之小人。張君豈天所謂小人者耶。是二者又非論之適也。吾謂善與惡。夭與壽。貴與賤。異道而出者也。無所喜怒於其中。道之出者多。其合焉固少。是以君子之難貴且壽也。後餘母老而喪良子。東西行者。助之哭焉。况其知者耶。然後餘不與諂冒者同貴。不與悖亂者同壽。歸潔乎身。聞道而死。雖勿哭焉可也。嗚呼。向更使既聞道而且貴且壽。則其顯庸也遠矣。又烏能勿痛乎。遂哭之以辭。¶ 

嗟嗟張君。善不必壽。惟道之聞。一日為老。人皆反是。百稔猶幼。子之優游。是亦黃耇。嗟嗟張君。寵不必貴。尊嚴為仁。早服高位。淫諛肆慾。銀艾淪棄。子之崇高。無媿三事。吾見皤皤而童。赫赫而辱。進襦袴於几杖。負泥塗於冕服。己雖有餘。人視不足。子之跡不混乎其間者幸也。宜賀而弔。宜歌而哭。吾其過乎。與其寵而加貴。善而加壽。道施於人。慶及於母。從容邦家。樂我朋友。豈不光裕顯大歟。而不克也。則弔而哭者。其無過乎。嗚呼。¶ 

** 楊氏子承之哀辭(并序)¶ 

:PROPERTIES:
:TITID: QTWTIT11728
:PERSID: QTWAUT1456
:END:

楊氏子承之。既冠。有成人之道。其明年四月。不幸而夭。其¶ 
<pb:NFKB_QTW_p0593-25a>
外姻解人柳宗元。為之慟且出涕。噫。是子也。氣淳以愿。志專以勤。確然而直方。吾未知其止也。作辭賦書論。其言甚偉。余方愛之。謂可以成器者。故不知慟且出涕。况其親戚者乎。凡天之生物也不類。精麤紛龐。賢愚混同。或遠而合。或親而殊。然則雖人親戚。亦將有不克知其美者。若楊氏子者。其親戚皆賢。咸得知之者也。使知之徒以增其悲愁怨號之聲。無為也。用是為之辭。以相其哀焉。¶ 

葆醇熙兮承貞則。懿文章兮好循直。誠耿介兮又綽寬。學之勤兮行彌專。質圭璋兮文虎豹。超凌厲兮馳聖道。力未具兮志求通。道之遠兮足先窮。有母噭噭兮有弟哀號。世父孔悲兮湘水滔滔。去昭曠兮沈幽寞。魂冥冥兮竟難託。死者靜兮生者愁。子之淑兮徒增憂。志甚良兮命甚蹙。子之生兮又何欲。悲吾心兮動吾神。誰使子兮淑且仁。嗚呼已乎不可追。終怨苦兮徒何為。¶ 

