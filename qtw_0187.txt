#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_-1895-2-> 
#+PROPERTY: JUAN 0187
欽定全唐文卷一百八十七¶ 

<pb:NFKB_QTW_p0187-01a>

* 李善¶ 
:PROPERTIES:
:PERSID: QTWAUT0249
:END:

善。揚州江都人。顯慶中累補太子內率府錄事參軍崇賢館直學士兼沛王侍讀。除潞王府記室參軍。轉[:#AS-954C:●]書郎。乾封中出為經城令。坐與賀蘭敏之款密流姚州。赦還。載初元年卒。¶ 

** 進文選表¶ 
:PROPERTIES:
:TITID: QTWTIT04734
:PERSID: QTWAUT0249
:END:

臣善言。竊以道光九野。縟景緯以照臨。德載八埏。麗山川以錯峙。垂象之文斯著。含章之義聿宣。協人靈以取則。基化成而自遠。故羲繩之前。飛葛天之浩唱。媧簧之後。掞叢雲之奧詞。步驟分途。星[:#AS-8850:⿰足⿸厂⿱田坴]殊建。球鍾愈暢。舞詠方滋。楚國詞人。御蘭芬於絕代。漢朝才子。綜鞶帨於遙年。虛元流正始之音。氣質馳建安之體。長離北度。騰雅詠於圭陰。化龍東騖。煽風流於江右。爰逮有梁。宏材彌劭。昭明太子業膺守器。譽貞問寢。居肅成而講藝。開博望以招賢。搴中葉之詞林。酌前修之筆海。周巡[:#AS-92F9:⿰帛⿱丿糸]嶠。品盈尺之珍。楚望長瀾。比徑寸之寶。故撰斯一集。名曰文選。後進英髦。咸資準的。伏惟陛下經緯成德。文思垂風。則大居尊。耀三辰之珠璧。希¶ 
<pb:NFKB_QTW_p0187-02a>
聲應物。宣六代之雲英。孰可撮壤崇山。導涓宗海。臣蓬衡蕞品。樗散陋姿。汾河委筴。夙非成誦。崇山墜簡。未議澄心。握玩斯文。載移涼燠。有欣永日。實昧通津。故勉十舍之勞。寄三餘之暇。弋釣書部。願言註輯。合成六十卷。殺青甫就。輕用上聞。享帚自珍。緘石知謬。敢有塵於廣內。庶無遺於小說。謹詣闕奉進。伏願鴻慈。曲垂照覽。謹言。¶ 

* 陸遵¶ 
:PROPERTIES:
:PERSID: QTWAUT0250
:END:

遵。乾封時太常博士。¶ 

** 北郊用十月致祭議¶ 
:PROPERTIES:
:TITID: QTWTIT04735
:PERSID: QTWAUT0250
:END:

北郊之月。古無明文。漢光武正月辛未。始建北郊。東晉成帝咸和中。議北郊用正月。皆無明據。武德來禮今。即用十月。為是陰用事。故於此時祭之。請依舊十月致祭。¶ 

* 程元素¶ 
:PROPERTIES:
:PERSID: QTWAUT0251
:END:

元素。總章時殿中侍御史。¶ 

** 請改升階儀注奏¶ 
:PROPERTIES:
:TITID: QTWTIT04736
:PERSID: QTWAUT0251
:END:

臣伏見儀注。皇帝升壇及降。並繇午階初引。太尉奠玉。亦從南陛。臣不敢廣陳典故。以煩聖覽。必謂君王不可與臣下同階。太尉奠玉。請從卯階依西獻禮。則登降有數。君臣¶ 
<pb:NFKB_QTW_p0187-03a>
道存。¶ 

* 謝祐¶ 
:PROPERTIES:
:PERSID: QTWAUT0252
:END:

祐。龍朔中同文寺丞。¶ 

** 沙門應拜君親議狀¶ 
:PROPERTIES:
:TITID: QTWTIT04737
:PERSID: QTWAUT0252
:END:

竊以君親之重。事極昊天。恭恪之儀。理貫名教。至如凝心元路。投迹法門。莫不肅敬神明。不輕品物。(事如司馭議中彈)豈有弛傲所生。不屈君父。既違恭順之禮。恐累求道之因。(彈曰誠固不累其如陷君親何)請革舊風。准勅申拜。謹議。¶ 

* 喬師望¶ 
:PROPERTIES:
:PERSID: QTWAUT0253
:END:

師望。高宗朝封襄邑縣子駙馬都尉。顯慶三年為凉州剌史。上元二年移華州。¶ 

** 華山西峯秦皇觀基浮圖銘¶ 
:PROPERTIES:
:TITID: QTWTIT04738
:PERSID: QTWAUT0253
:END:

巖巖靈嶽。峻極氛氳。下飛懸布。遙橫陣雲。雄峯異立。觀起秦君。即高因遠。岧然出㣥。詎假祗園。無勞孤給。乘基表列。載懷興葺。月桂嶺松。參差相及。天歌人梵。往來謠習。伊初就列。走實馳名。晚行應止。何為振纓。匈奴樂獵。關塞道清。越裳奉贄。風塵不驚。縱誕務閒。歸依淨域。蓮池化造。削成神力。繪彩無施。烟霞無飾。以斯莊敬。迴資動植。今之建塔。¶ 

<pb:NFKB_QTW_p0187-04a>

昔者沉碑。桑田不定。陵谷須移。有非真有。離非久離。思超彼岸。願入禪枝。¶ 

* 婁師德¶ 
:PROPERTIES:
:PERSID: QTWAUT0254
:END:

師德字宗仁。鄭州原武人。第進士。調江都尉。上元初為監察御史。長壽元年累授夏官侍郎。進同鳳閣鸞臺平章事。出為河源積石懷遠軍及河蘭鄯廓州檢校營田大使。入遷秋官尚書原武縣男。改左肅政御史大夫。並知政事。證聖中拒吐蕃於洮州。敗績。貶原州員外司馬。萬歲通天二年入為鳳閣侍郎。復知政事。進納言。更封譙縣子隴右諸軍大使。聖歷三年。突厥入寇。詔檢校并州長史天兵軍大總管。卒年七十。贈幽州都督。諡曰貞。¶ 

** 鎮軍大將軍行左鷹揚衞大將軍兼賀蘭州都督上柱國凉國公契苾府君碑銘(幷序)¶ 

:PROPERTIES:
:TITID: QTWTIT04739
:PERSID: QTWAUT0254
:END:

原夫哲后時乘。聖人貞觀。必俟風雲之應。以光朝列。尤資棟榦之材。式隆王道。若乃傑出文武。挺生才俊。道符忠孝。性與清白。高視於寇賈之前。獨步於韓彭之上。肹蠁名教。蟬聯簪組。許史焉可儔。金張莫能匹。四海慕其風範。千里仰其談柄。玉質金相。探賾索隱。沒而不朽。其惟賀蘭都督¶ 
<pb:NFKB_QTW_p0187-05a>
凉國公之謂哉。君諱明。字若水。本出武威。姑臧人也。聖期爰始。賜貫神京。而香逐芝蘭。辛隨薑桂。今屬洛州永昌縣。以光盛業焉。原夫仙窟延祉。吞雹昭慶。因白鹿而上騰。事光圖牒。遇奇峯而南逝。義隆縑簡。邑怛於是[:#AS-FDA1:●]精。鮮卑由其禠魄。恤允於前凉之境。茂族於洪源之地。良史載焉。此可略而誌也。曾祖哥論易勿施莫賀可汗。遞襲珪璜。夙傳弓冶。共棲梧而比翼。與良玉而齊價。濯如春柳。勁逾霜竹。英名振白山。雄圖光紫塞。祖繼莫賀特勒。積代為英傑之先。光圖絢史。保家為名教之首。掞今超昔。宏材膠葛。洪源浩汗。暎竹史而騰芬。綴綿書而擅響。父何力。鎮軍大將軍行左衞大將軍撿校鴻臚卿撿校左羽林大將軍上柱國凉國公。贈輔國大將軍使持節幷汾箕嵐四州諸軍事幷州大都督。諡曰毅。公地積膏腴。門標英偉。發言會規矩。動容成楷則。學該流略。文超賈馬。威青海而安白道。光三部而截九夷。揆務機司。為㣥僚之宗匠。榮膺蘭錡。成五戎之準的。而鐘漏斯盡。天贈崇班。聿加千里之榮。俄處六條之位。哀榮之禮既洽。朝野式瞻。送終之典更隆。搢紳翹德。公赤野生姿。青田矯翰。家蓄古賢之操。門傳高士之節。年甫¶ 
<pb:NFKB_QTW_p0187-06a>
一歲。起家授上柱國。封漁陽縣開國公。食邑一千戶。八歲起家授太子左千牛。十一授朝散大夫太子通事舍人裏行。十二授奉輦大夫。若夫紫禁青規之所。必擇賢而方授。玉階金闕之前。實高門之能處。所以榮加髫丱。澤及綺紈。鳴玉鏘金。光前映後。乃人物之儀表。實衣冠之領袖。重以河山險要。惟賢是居。爪牙任功。非親莫委。麟德年中授左武衛大將軍賀蘭州都督。自非承家奕葉。累代衣纓。焉可內奉鉤陳。外膺剌舉者矣。相府在藩。為凉州道元帥。以公為左闕軍總管。侍中姜恪為凉州鎮守大使。以公為副。然則朝端妙選。實佇異能。望重材高。允膺僉屬。後以鼈海未清。蛇川尚阻。戎車所及。尤俟英將。從中書令李敬元征吐蕃。公為栢海道經略使。於是南討吐蕃。北征突厥。累摧兇醜。勳績居多。後狼山及單于餘黨復相聚結。奉制討擊。應時平殄。前後賞勞。不可勝紀。改授左驍衞大將軍。襲爵凉國公。食邑三千戶。賜錦袍寶帶金銀器物雜綵綾錦等數千件。授長男嵸三品。以酬功也。仍改為燕然道鎮守大使。撿校九姓及契苾部落。公俶[:#AS-88E3:●]遵遠。望赤水而前驅。勁騎騰空。指白蘭而長騖。左縈右拂。八校於是爭先。斬將搴旗。¶ 

<pb:NFKB_QTW_p0187-07a>

三軍以之作氣。遂得降絲言以隆爵命。自天府而錫珍奇。金貝咸紆。繒錦交集。列鼎而光祖禰。分茅以惠子孫。策勳居最。又授雞田道大總管。至烏德鞬山南。招降二萬餘帳。縱使李牧寧部。充國和戎。推昔揆今。當年罔二。尋授右豹韜衛大將軍。未幾復改授左豹韜衞將軍。幷充懷遠軍經略大使。又依舊知燕然道大使。功高望重。亟膺獎擢。得人之譽。聞於朝野。惟大周革命。重懸(闕二字)擢授鎮軍大將軍。行左鷹揚衞大將軍。餘並如故。有制曰。鎮軍大將軍行左鷹揚衞大將軍兼賀蘭都督契苾明妻凉國夫人李。柔順成姿。幽閑植性。聿修婦德。每勤於(闕二字)叶贊夫家。必存於忠義。既竭由衷之請。宜覃賜族之恩。並及母臨洮縣主。並蒙賜姓武氏。公侯必復。河洛冑賢。屬寶運之開基。接仙潢而錫派。忠貞無替。聲振金氏。表裏承恩。勳高石窌。後授朔方道總管兼凉甘肅[:#AS-9376:●]沙五州經略使。度玉關而去張掖。棄置一生。瞰弱水而望沙場。橫行萬里。幄中有策。閫外宣威。豈直操履冰霜。固亦心符筠玉。名高一代。氣逸九霄者矣。既而司寇逝川。俄結頹山之恨。將軍大樹。行聞斷石之嗟。悲夫。以證聖元年臘月廿三日。遘疾薨於凉州姑臧縣¶ 
<pb:NFKB_QTW_p0187-08a>
之里第。春秋卌有六。制曰。悼往贈榮。經邦之懿典。飾終加等。列代之徽猷。諒以襃德勸能。念勞追舊者也。故鎮軍大將軍行左鷹揚衞大將軍兼賀蘭都督上柱國凉國公契苾明。理識開舉。局量沈雄。家著勤誠。代彰忠懇。早膺朝寵。夙紹庭規。秩峻銜珠。寄隆賜[:#AS-96F7:⿰金戊]。入參巡警。淑慎之譽必聞。出綏藩落。威惠之聲兼濟。日轡不留。夜舟俄徙。未窮遠略。遽謝昭途。載想嘉庸。良深矜歎。宜申殊澤。式旌幽壤。可贈使持節都督凉州諸軍事凉州刺史。餘如故。賜物三百段。便於凉州給付。所緣葬一事以上。並令官供。仍差凉州都督府長史元仁儼監護。仍令朝散大夫通事舍人內供奉邊懷秀弔祭。既而居諸易遠。宅兆攸資。金鳧泛泉。玉雞伺旦。粵以大周萬歲通天元年歲次景申八月庚午朔十有五日甲申。葬於咸陽縣之先塋。禮也。禮司諡曰。公夙承門閥。早踐通班。茂績昭宣。聲望顯著。學該流略。藝總兵鈐。以孝安親。以忠奉國。終始如一。存沒不渝。旌善易名。宜憑典寶。按諡法。寬樂令終曰靖。請諡曰靖公。惟公降淳粹而蓄[:#AS-9061:⿰王褱]奇。稟清忠而挺才望。韶儀淹雅。難窺於得失。逸調清通。不測其涯涘。抑揚人傑。雕繢士林。等桃李之無言。若朱藍¶ 
<pb:NFKB_QTW_p0187-09a>
之在性。先人而後已。鄙利而尚賢。亭亭有千丈之榦。其高非易仰。汪汪如萬頃之波。其深不可測。有碩學焉。有令問焉。擅班馬之雄辯。蓄靈蛇之雅作。逸氣上煙霞之表。高名振朝野之際。五公七侯之盛。僅可執鞭。曜蟬鳴玉之榮。纔堪捧轂。如楊彪之承伯超。若班固之嗣叔皮。加以懸榻翹賢。分庭接士。衣裘鞍馬。朝成夕費。兼濟之性。光映人物。乃搆厦之良材。映車之名寶者矣。夫人唐膠西公孝義之長女也。齊輝婺彩。擢榦瓊枝。莊敬率由於自然。抑揚女史。溫柔稟之於本性。光輝內則。既而雄劍潛鋒。崩城起恨。毀瘠逾於大禮。攀號洎乎翦髮。夷夏足其悲哀。搢紳增其慘蹙。屈已而遵女誡。飭躬而宣婦道。可謂承家稟訓。執仁組行者歟。長子左豹韜衞大將軍兼賀蘭州都督上柱國凉國公從[:#AS-FBEC:●]山次子右武威衞郎將上柱國姑臧縣開國子嵩右玉鈐衞郎將上柱國番禾縣開國子崇等。並早涉義方。夙延庭訓。孝心冥獎。至德純深。仍候氣[:#AS-8563:⿰⺯⿸厂⿱田坴]憂。先嘗空(闕)充窮盈感。孺慕增悲。棘皃由乎絕(闕)柴毀幾於滅性。可謂至道冠幽明。窮途傷骨髓。哀號擗踴。獨超前輩。雖罔極之誠。踐霜露而逾感。相質之重。映今古而垂裕。是用傍求翠琬。式樹¶ 
<pb:NFKB_QTW_p0187-10a>
豐碑。家風祖德。居然在斯。用以光士行。用以芳本枝。歷千秋兮無斁。經百代兮無虧。銘曰。¶ 

東井蒼蒼。西土茫茫。天開分野。地列封疆。門多英毅。代產忠良。偉哉人物。紛乎典章。(其一)前涼後涼。乃祖乃父。赫奕冠蓋。蟬聯文武。金相玉質。光台映輔。至德符孝。貞心翼主。(其二)可汗嗣立。抑揚流輩。業盛後昆。道隆前載。遐邇欽挹。夷夏欣戴。四海英髦。共推貞㮣。(其三)特勤垂裕。搏風振翼。孔席申歡。嵇松比直。智水游泳。仁山止息。討本尋源。斯標歧嶷。(其四)毅公雅節。莫之與京。既忠且孝。王佐人英。研精流略。損(闕)良平。昭昭餘慶。恤允膺榮。(其五)挺生異材。齠年振響。未盈小學。亟承恩獎。門閥易隆。牆仞難仰。學行無斁。名實逾廣。(其六)露冕關河。式清邊徼。遽宣威德。聿敷名教。肅彼夷落。鎮茲襟要。人揚德宇。窮微盡妙。(其七)綏邊寄重。尤資望族。顯允奇材。悠然嗣福。外清荒憬。內膺榮祿。總戎之寄。聲連祕牘。(其八)詵詵于隰。屢警邊城。侵(闕)躍馬。㮣(闕)揚旌。橫雲列陣。背水開營。未經千日。俄夢兩楹。(其九)駕(闕)難留。居諸易促。旋悲(闕)佩。遽傷埋玉。松蔭隴兮均青。草縈墳兮吐綠。式鐫貞琬。以光勝躅。(其十)¶ 

