#-*- mode: mandoku-view; -*-
#+TITLE: 全唐文 Quan Tang Wen
#+DATE: 2013-02-08
#+PROPERTY: ID QTW
#+PROPERTY: BASEEDITION NFKB
#+PROPERTY: WITNESS master
#+PROPERTY: LASTPB <pb:NFKB_QTW_p0245-22a> ¶¶
#+PROPERTY: JUAN 0246
欽定全唐文卷二百四十六¶ 

<pb:NFKB_QTW_p0246-01a>
　李嶠(五)¶ 

** 為汴州司馬唐授衣請預齋會表¶ 
:PROPERTIES:
:TITID: QTWTIT05603
:PERSID: QTWAUT0388
:END:

臣某言。臣母氏齒髮既衰。風氣彌積。寢興乖豫。定省不安。陛下降視萬方。俯矜一物。哀老母虛羸之疾。慜愚臣煎迫之私。宏以不匱之思。布以非常之澤。使得暫辭藩岳。別梁郡之襜帷。旋赴京都。求越人之砭石。自班輿首路。潘宅來歸。承厚蔭於四天。接歡言於九族。雖名醫上藥。研祕術而未嘗。而佩德感恩。覺沈疴之半愈。屬千齡啟旦。十號登樞。演金石之微言。呈玉毫之寶相。三千國土。俱傳貝葉之文。億萬天人。並入蓮花之會。臣六時空念。五起未寧。思酬顧復之恩。願假招提之福。儻獲書名檀供。厠影法筵。罄歸依迴向之心。受清淨菩提之果。實望三身覆育。開梵帝之仙坊。十善護持。發醫王之祕藏。永離災厄。長登福壽。上以祈龍象之深惠。下以申烏鳥之懇誠。豈惟區區闔門。獨荷於仁覆。故亦悠悠法界。永覃於孝理。不量淺薄。敢輕上祈。塵黷威嚴。伏增戰越。臣某誠惶誠恐頓首頓首。¶ 

** 為百寮請加王慈徵等罪罰表¶ 
:PROPERTIES:
:TITID: QTWTIT05604
:PERSID: QTWAUT0388
:END:

<pb:NFKB_QTW_p0246-02a>

臣某等言。伏見逆人王慈徵等。並擢自凡庸。累承恩獎。遂得叨榮秩。職此禁戎。任切爪牙。寄同心膂。而忠勤之志。莫效於鷹鸇。悖逆之[:#AS-8FBB:●]。反同於梟獍。向使邪謀不洩。陰計遂成。將恐變起宮闈。禍生肘腋。此實靈祇之所切齒。臣子之所寒心。若但寘以恒科。委之常憲。何以明大憝之愆咎。杜元凶之覬覦。望請污其宮室。轘之都市。用遵雷電之象。允叶春秋之義。則衣冠塞望。夷夏甘心。無任憤切之誠。謹冒死陳請。臣某等誠惶誠恐頓首頓首死罪死罪。謹言。¶ 

** 請令御史檢校戶口表¶ 
:PROPERTIES:
:TITID: QTWTIT05605
:PERSID: QTWAUT0388
:END:

臣聞黎庶之數。戶口之衆。而條貫不失。按此可知者。在於各有管統。明其簿籍而巳。今天下之人。流散非一。或違背軍鎮。或因緣逐糧。苟免歲時。偷避徭役。此等浮衣寓食。積歲淹年。王役不供。簿籍不挂。或出入關防。或往來山澤。非直課調虛蠲。闕於恒賦。亦自誘動愚俗。堪為禍患。不可不深慮也。或逃亡之戶。或有察。即轉入他境。還行自容。所司雖具條科。頒其法禁。而相看為例。莫適遵承。縱欲糾設其[:#AS-8FBB:●]違。加之刑罰。則百州千郡。庸可盡科。前既依違。後仍積習。獲者無賞。停止者獲原。浮逃不悛。亦由於此。今縱¶ 
<pb:NFKB_QTW_p0246-03a>
更搜。而委之州縣。則還襲舊蹤。卒於無益。臣以為宜令御史督察校。設禁令以防之。垂恩德以撫之。施權衡以御之。為制限以一之。然後逃亡可還。浮寓可絕。所謂禁令者。使閭閻為保。遞相覺察。前後乖避。皆許自新。仍有不出。輒聽相告。每糾一人。隨事加賞。明為科目。使知勸沮。所謂恩德者。逃亡之徒。久離桑梓。糧儲空闕。田地荒廢。即當賑其乏少。助其修營。雖有欠賦懸徭。背軍離鎮。亦皆捨而不問。寬而勿徵。其應還家。而貧乏不能致者。乃給程糧。使達本貫。所謂權衡者。逃人有絕家去鄉。離本失業。必樂所住。情不願還。聽於所在隸名。即編為戶。夫顧小利者失大計。存近務者喪遠圖。今之議者。或不達於變通。以為軍府之地。戶不可移。關輔之人。貫不可改。而越關繼踵。背府相尋。是開其逃亡。而禁其割隸也。就令逃亡者多。不能總計割隸。猶當計其戶口等量為節文。殷富者令還。貧弱者令住。責巳定。計料巳明。戶無失編。人無廢業。然後按前躅。申舊章。嚴為防禁。與人更始。所為限制者。逃亡之人應自首者。以符到百日為限。限滿不出。依法科罪。遷之邊州。如此。則戶無所遺。人無所匿矣。¶ 

<pb:NFKB_QTW_p0246-04a>

** 為左丞宗楚客謝知政事表¶ 
:PROPERTIES:
:TITID: QTWTIT05606
:PERSID: QTWAUT0388
:END:

臣某言。臣志識無取。才藝缺然。叨豫葭莩。遂昇班秩。彈冠受檄。曳組登朝。內府尸榮。巳招官謗。中臺揆務。愈塵政本。聖恩無限。天造不貲。仍屈帝難。俾參皇極。西雍之羽。仍所庶幾。東郭之毫。敢陳誠請。九霄徒邈。三舍不迴。嚴命必行。靦顏何寘。方持畫虎。且對㣥龍。遂以挈瓶。謬膺和鼎。空焉作礪之命。豈庶磨鉛之功。祗拜寵臨。伏增慚惕。無任悚戴屏營之至。謹奉表陳謝以聞。¶ 

** 謝加授通議大夫表¶ 
:PROPERTIES:
:TITID: QTWTIT05607
:PERSID: QTWAUT0388
:END:

臣嶠言。伏奉恩制。加臣通議大夫守成均祭酒兼檢校文昌左丞。餘如故。榮過望表。慶溢身涯。荷寵祗恩。蹈冰臨谷。臣嶠中謝。臣鷰雀之羽。多謝於飛翻。蜉蝣之衣。久慚於忝竊。屬秦人望幸。虞帝卜征。萬騎時巡。不陪遊於渭北。四關留鎮。獨延欷於周南。劬勞異羈靮之臣。寵渥均廟堂之士。燕豀弱黍。分隔於陽和。楚塞輕茅。遂承於雨露。仰平分而載躍。撫留滯而成歡。惠重邱山。徒深於抃舞。身輕糞壞。豈議於荅酬。無任喜戴慚惶之至。謹附某官奉表陳謝以聞。¶ 

** 謝賜優詔矜全表¶ 
:PROPERTIES:
:TITID: QTWTIT05608
:PERSID: QTWAUT0388
:END:

<pb:NFKB_QTW_p0246-05a>

臣嶠言。臣植性愚陋。稟質庸踈。過蒙恩私。特垂獎飾。擢自泥滓之下。昇之雲霄之上。參豫機密。接奉軒墀。寵光百僚。榮被九族。殞身未能以荅施。灰骨不足以明恩。屬日月齊明。乾坤交泰。弓旌出谷。俊乂盈朝。非親非賢。無藝無識。猥將齊竽入吹。謬以鄭璞為珍。昔綜銓衡。有慚要。署置過當。涇渭莫分。致令外削氓黎。內傾府藏。煩擾之弊。既傷於國體。謗訕之咎。允集於臣躬。是用仰慙公朝。下積私懼。顧循支離犬馬之疾。恐玷棫樸鵷鸞之㣥。不敢仍勞準繩。實願自甘屏黜。言布心腹。輒以陳祈。而愚慮不周。[:#AS-8FBB:●]違自速。有命遄降。營魂載飛。豈徒絕望邱園。故有甘心鼎鑊。忽蒙聖恩懸察。慈旨曲矜。爰集[:#AS-9BD1:⿱竹替]纓。諭以絲紱。許臣以無[:#AS-8FBB:●]衡鏡。怪臣以輒謝鹽梅。察臣誠款之心。知其憂國。覽臣狂愚之奏。謂合事宜。譴讓之中。恩多而責少。含容之內。善詳而過略。本將因愆而獲戾。翻乃以誚而蒙榮。惟大造曲成。既蒙再生之惠。小人多幸。方輸九死之荅。無任欣喜踴躍之至。謹詣明福門奉表陳謝以聞。臣嶠誠歡誠喜頓首頓首死罪死罪。¶ 

** 為武承嗣謝男授官表¶ 
:PROPERTIES:
:TITID: QTWTIT05609
:PERSID: QTWAUT0388
:END:

<pb:NFKB_QTW_p0246-06a>

臣某言。伏奉恩制。除臣息尚舍直長史某為左監門衞長史。榮隨恩集。歡與懼并。臣攀軫日車。附流星漢。才無天質。藝以地高。陛下每降皇情。特垂聖蔭。先親後踈之澤。自葉流根。謀孫翼子之慈。愛人及息。遂復推恩家室。假職幼童。參九等之班榮。掌重門之禁衞。賞延之命。寧待於勳庸。敦敘之風。但緣於骨肉。雖東平之子。能趨拜咸錫印章。齊國之地。可割分悉侯支庶。豈足以方斯嘉惠。匹此殊渥。奉絲綸而仰德。叩木石而論心。受生於天。但知榮荷。曝骨於地。何階酬荅。無任悚戴慚懼之至。謹詣朝堂奉表陳謝以聞。¶ 

** 為王華暢謝兄授官表¶ 
:PROPERTIES:
:TITID: QTWTIT05610
:PERSID: QTWAUT0388
:END:

臣某言。臣兄某前某官。某月日特蒙恩詔。擢授武州司馬。未及赴職。即八月改除毫州司馬。再三榮命。叨荷恩私。在臣宗門。實為慶幸。臣兄自歸解巾從仕三十餘年。五為縣宰。三遷州佐。政皆通顯。職實蕃勤。直道在公。有始終之節。平心應物。無造次之[:#AS-8FBB:●]。在於周行。頗蒙推擇。近屬虺寇搆術。惑亂豫州。詿誤平人。自貽梟滅。陛下憫荊河之俗。遭此無辜。弔海濆之人。使同昭慶。以為奉揚皇化者。必藉其才。撫御窮人者。亦資有德。臣兄同濫承天獎。遷移武州。在於¶ 
<pb:NFKB_QTW_p0246-07a>
天恩。實為超擢。今者未及赴任。復蒙改授亳州。重疊承恩。翻同貶降。朝廷體例。實以為先。臣兄弟叨榮。濫竊非據。臣兄既授。不合冒聞。但以始者承恩。越蒙抽擢。今有何過。遂同左遷。區區懇誠。輒敢祈愬。伏願皇恩有裕。降昭獎之恩。兄果竭忠。獲展才之地。小臣死日。猶生之年。臣無任云云。¶ 

** 謝撰懿德太子哀冊文降勅襃揚表¶ 
:PROPERTIES:
:TITID: QTWTIT05611
:PERSID: QTWAUT0388
:END:

臣某言。昨奉勅。令臣撰懿德太子哀冊文。臣術異懷蛟。藝非吞鳥。四科函丈。多謝於文學。七子登筵。有慙於詞賦。恭聞聖旨。輒奏庸音。豈足以褎敘重離。激揚三善。宣睿慈之惻愴。述天顧之綢繆。曲降絲綸。猥垂剪拂。諭之以雲閒日下。方之以陸海潘江。飾嫫母之容。加其粉澤。瑩碔砆之質。發其光彩。雖宋玉大言。見褎於楚國。公孫下策。蒙賞於漢朝。無以比此揄揚。方斯恩渥。欽戴紫紱。伏銘元造。仰高天而發悸。顧短札而成羞。無任慙荷戰懼之誠。謹詣閣奉表陳謝以聞。¶ 

** 謝撰攀龍臺碑蒙賜物表¶ 
:PROPERTIES:
:TITID: QTWTIT05612
:PERSID: QTWAUT0388
:END:

臣嶠言。伏奉恩勅。編撰攀龍臺碑文。賜臣物四百段。研精不優。篆刻無術。下帷闕蛟龍之學。搦管慙鳳凰之思。猥辱¶ 
<pb:NFKB_QTW_p0246-08a>
隆命。俾圖光範。戴天知跼。仰大象而增迷。遊聖為言。撫營魂而自失。寧足以發揮一德。揚搉萬分。述虞后之孝思。談姬文之睿業。而天情不匱。帝造無涯。式推愛敬之心。用廣褎崇之惠。披文相質。本殊黃絹之詞。頒賞計勞。遂承紫泥之渥。荷寵惟懼。瞻恩載靦。祗奉之日。悚汗交馳。無任慙戴屏營之至。謹附洛州奏事使具官臣某奉表陳謝以聞。¶ 

** 為納言姚璹等謝勅賜飛白書表¶ 
:PROPERTIES:
:TITID: QTWTIT05613
:PERSID: QTWAUT0388
:END:

臣璹等言。今月十一日侍宴。蒙恩作飛白書。題臣等名字垂賜。跪承寶貺。仰戴瓊文。如披七曜之圖。似發五神之檢。九霄靈澤。與垂露而同霑。千載嘉祥。共迴鸞而共集。冠六文而首出。掩八體而孤騫。眇乎若遊霧之拂春林。靄乎似輕雲之上秋漢。頡皇之始模蟲篆。未足多奇。劉后之嘗學史書。孰云能擬。固巳工踰懸帳。妙盡刻符。鍾繇竭力而難比。伯英絕筋而不逮。則知乃神乃聖。包衆智而同歸。多藝多才。總㣥方而兼善。諒天機之獨運。豈凡識之能窺。臣等才埒瓶筲。任叨衡石。器滿之誡。每切於愚心。棟隆之吉。實慙於明代。而天慈曲獎。聖造不遺。厚祿尊官。既殫恩而極寵。良辰美景。又申歡而接宴。慶方行而巳及。澤未溥而先¶ 
<pb:NFKB_QTW_p0246-09a>
加。殊恩與骨肉等深。縟禮共衣冠相絕。今復親陪睿賞。特流宸翰。嬴氏之魂遊天上。未比超昇。闞生之名在月中。詎方遐邈。昔者韓稜深博。肇蒙於署劍。田鳳名流。僅聞於題柱。未有芝英草聖。近縟於彩牋。合璧連珠。俯光於掌握。在臣叨忝。獨冠古今。方且示彼記言。傳諸貽訓。表一人之殊寵。留百代之榮觀。手舞足蹈。徒申踴躍之心。摩頂至踵。豈荅生成之施。無任欣戴之至。謹詣闕奉表陳謝以聞。¶ 

** 謝加賜防閤品子課及全祿表¶ 
:PROPERTIES:
:TITID: QTWTIT05614
:PERSID: QTWAUT0388
:END:

臣某言。伏奉恩旨。加賜臣防閤品子課及全祿。並以特進全給。身若在京。仍朝朔望者。臣自叨榮職。無補分毫。抱疾沈疴。有踰年歲。蒙賜臣骸骨。得守邱園。方從麋鹿之遊。分隔鵷鴻之侶。不謂皇私廣被。天造曲成。迴日月之光。更臨幽側。降雲霄之澤。俯潤凋枯。歲時頒廩藏之儲。朔望接縉紳之禮。無績無効。虛忝於恩榮。非才非賢。謬霑於祿秩。仁慈出於分外。寵渥生於望表。邱山厚澤。猥及下流。草木輕生。何階上荅。臣苦腰脚軟弱。不獲躬詣闕庭拜謝。無任慚悚喜荷之至。謹因留守奏事奉表陳謝以聞。¶ 

** 為第五舅謝加賜防閤品子課及全祿表¶ 
:PROPERTIES:
:TITID: QTWTIT05615
:PERSID: QTWAUT0388
:END:

<pb:NFKB_QTW_p0246-10a>

臣某言。伏奉恩旨。加賜臣防閤品子課及祿并全給。身若在京。仍朝朔望者。臣運偶時來。久叨匪服。鐘鳴漏盡。得保懸車。逢舜歷之雍熙。遂堯人之耕鑿。乾坤含養之德。尚貸光陰。雨露霑霈之恩。不遺枯朽。特降綸旨。優加祿秩。更沐天慈。許朝朔望。錫大造於平分之外。收無能於委棄之餘。荷澤蒙榮。空深於抃躍。殘生餘喘。豈期於荅効。無任慙悚喜荷之至。謹附中使某官某奉表陳謝以聞。¶ 

** 為御史大夫婁師德謝賜雜綵表¶ 
:PROPERTIES:
:TITID: QTWTIT05616
:PERSID: QTWAUT0388
:END:

臣某言。顯福門宣勅。出彩八十段賜臣充軍裝。臣才質駑下。智能短乏。謀非上略。識豈中權。謬奉殊私。猥參大任。雖鑿門之志。必掃妖凶。而受鉞之功。未宣戎幕。遽延寵命。先承優賞。懷恩揆拙。既懼且慚。惟當誓骨銘心。永緘天地之施。觸鋒突刃。常為士卒之先。庶邀犬馬之勳。遂滅鯨鯢之黨。七擒三捷。誠所庶幾。九死一生。豈當還顧。無任悚戴歡欣之至。謹奉表陳謝以聞。¶ 

** 為武攸暨謝賜錦表¶ 
:PROPERTIES:
:TITID: QTWTIT05617
:PERSID: QTWAUT0388
:END:

臣攸暨言。伏奉恩旨。以臣昨扈遊上苑。執轡還宮。特賜臣瑞錦一匹。臣某中謝。臣承暉日月。漸潤雲霄。叨符聖慈。累¶ 
<pb:NFKB_QTW_p0246-11a>
延宸照。遂得入陪金殿。出捧玉輿。瑤水參八駿之遊。璿臺翊二龍之舉。榮兼侍從。寵冠宗枝。捧日無以儷其歡。登天未足儔其樂。昔蟻封啟繇。不迴參乘之恩。駟馬從良。寧承附輿之澤。在臣叨忝。實邁古今。徒欣不世之榮。豈望非常之賜。況臣地兼臣子。職奉君親。蹔尋咫尺之途。纔捧神仙之馭。有何殊効。合降隆私。陛下恩愛曲成。綢繆累洽。俯迴珍異。猥及庸微。跪開緘題。伏視文彩。爛若朝霞之初起。粲如春花之競發。成都濯具。本自非儔。朝鮮製衣。則知難擬。方且裁而學政。希勉勵於天工。服以晝遊。庶光榮於戚里。効微施廣。徒益慚惶。恩重命輕。罔知酬荅。無任悚佩之至。謹詣閣奉表陳謝以聞。¶ 

** 謝端午賜物表¶ 
:PROPERTIES:
:TITID: QTWTIT05618
:PERSID: QTWAUT0388
:END:

臣某言。中使某至。伏奉手詔慰諭。并宣口勅。賜臣端午衣一副。及銀椀百索等。兼賜大將衣若干副者。天書綢繆。聖澤汪濊。被服輝煥。承恩隕越。臣某中謝。臣聞日移東井。律應南風。正陽為納慶之辰。長贏表交運之節。臣謬膺任使。備位守臣。撫封而多愧無能。望闕而遙思獻壽。而陛下恩覃率土。寵並勳賢。俯因初五之辰。遠頒尺一之詔。衣垂纖¶ 
<pb:NFKB_QTW_p0246-12a>
靡之盛。器飾雕刻之珍。則辟邪寧假於赤符。蠲癘詎勞於朱索。況賜霑裨將。化洽方偶。仰荷殊私。實慚非據。誓將誕敷渥澤。保定藩維。變淳風於邑里。宣戎政於軍旅。俾谿洞安靜。波濤不驚。伏惟皇明。俯照丹慊。臣無任云云。¶ 

** 謝端午賜衣表¶ 
:PROPERTIES:
:TITID: QTWTIT05619
:PERSID: QTWAUT0388
:END:

臣某言。中使某至。伏奉手詔慰諭。并奉宣聖旨。賜臣端午衣一副。銀椀百索等。大將衣兩副者。王人遠臨。天賚下逮。承恩捧詔。心悸汗流。臣伏以正陽屆節。初五授時。萬國獻珍以稱壽。九天垂衣而納慶。至如靡麗出於王府。頒賜及於方隅。葢所以褎寵有功。旌異有德。顧臣庸劣。未補涓毫。沐日月之齊光。與勳賢而並命。猥將固陋之質。獲茲器用之深。衣降九天。懼興刺於鵜翼。縷分五色。增長壽於堯年。何角黍之足稱。豈纖繒之為比。況賚及裨將。澤被戎行。顧茲殊賜。實愧非據。臣一至湖湘。再周星歲。扇皇風而蘇息黎庶。布聖澤而厎定封疆。今井賦不[:#AS-8FBB:●]。軍旅知訓。庶期獷悍之俗。獲躋仁壽之域。伏惟鴻造。俯察丹誠。無任云云。¶ 

** 謝臘日賜臘脂口脂表¶ 
:PROPERTIES:
:TITID: QTWTIT05620
:PERSID: QTWAUT0388
:END:

臣某等言。品官劉阿道至。奉墨勅。賜臣等臘脂口脂等物。¶ 

<pb:NFKB_QTW_p0246-13a>

恩命怱臨。喜抃交至。手舞足蹈。心慚意悚。伏以安寧戒序。嘉平在節。白日臨於陽谷。繁霜入於露寒。蘅枺始楟。(疑)桂筵豐暇。青牛帳裏。未輟鑪香。朱鳥窓前。新調鉛粉。因三冬之吉慶。造六宮之脂澤。糅之以辛夷甲煎。燃之以桂火蘭蘇。氣溢象奩。香衝翠幄。以光金屋之仙御。以賜瑤房之帝嬪。南國容華之人。從來未識。西京妖冶之妾。何時可見。臣等叨膺天命。謬總留臺。雖天動星迴。蹔違於侍從。而雲行雨施。更延於恩渥。猥承郵驛。曲賜絲綸。分八子之膏腴。及三臣之瑣賤。竊窺明鏡。巳覺衣冠之不任。旋顧粧奩。遂成箕箒之多幸。身輕塵露。佩德空深。貺等邱山。殞身何荅。無任踴躍屏營之至。¶ 

** 謝許致仕表¶ 
:PROPERTIES:
:TITID: QTWTIT05621
:PERSID: QTWAUT0388
:END:

臣某言。伏奉恩勅。聽臣致仕。祗服慈造。不勝銘戴。臣本無器識。素乏材能。幸屬時來。屢蒙朝獎。虛受榮遇。迄無成績。光陰漸迫。衰疾常留。二豎頻侵。十旬每曠。懼忝腹心之寄。遂陳骸骨之請。天情曲獎。聖澤旁流。殷鼎調梅。雖輟參議。漢藩剖竹。仍叨臥理。百城肇案。六疾彌加。竟虧露冕之功。俄錫懸車之寵。方循初服。退守故園。忘機求漢水之翁。擊¶ 
<pb:NFKB_QTW_p0246-14a>
壤就堯衢之老。歌太平而永日。飲聖澤而窮年。林壑長辭。俟卉木而俱槁。雲霄坐隔。仰闕庭而增慕。無任犬馬棲戀之至。謹因留守起居使奉表陳謝以聞。謹言。¶ 

** 為水潦災異陳情表¶ 
:PROPERTIES:
:TITID: QTWTIT05622
:PERSID: QTWAUT0388
:END:

臣嶠言。臣聞明主程才。先求於稱職。忠臣効用。必務於量己。然後庶官無廢。百度以康。若使假鳳登朝。真龍不馭。將緣鶴之鼎。方憂於折足。和鸞之駕。必誡於傾輈。豈徒鍾鼓生祅。蠻夷起笑而巳。臣瓶筲賤器。駑蹇輕姿。同鼯鼠之五伎不成。異飛鴻之六翮兼備。遭逢幸會。累叨階級。陛下降非常之澤。垂不次之恩。昇之冢司。握九流之銓管。委以樞近。參萬機之損益。傅說作舟之命。徒奉箴規。仲山補衮之談。曾微荅効。致令衡鏡失序。紀綱不張。官僚日增。府庫歲減。謬職之謗。或譏於畫武續貂。敗官之尤。有議於諠盧吠鵲。下生朝野之蠹。上悖陰陽之和。水潦為災。慮深於昏墊。黎氓失稔。憂在於溝壑。軫皇情於南面。墜國庾於西成。虧燮理之節。失平分之度。推其咎戾。實在微臣。昔者堯逢阻饑。而四岳咨訪。漢遇災異。而三公策免。舉遺才而求俊乂。退不肖而清庶官。厥有由來。著於古昔。臣緝熙莫効。尸曠¶ 
<pb:NFKB_QTW_p0246-15a>
無成。以擁腫之凡材。抱支離之痼疾。久懷致寇之祿。猶帶妨官之綬。靦目而視。不遑自安。是用啟處慚惶。寢興誡惕。思解鵜鶘之服。願辭鵷鷺之行。庶得保愚公之廬。避賢者之路。以寧衆口之囂謗。以荅三靈之譴咎。則物情朝序。誰不謂宜。昔干木辭第。恒思衞生。營平寢瘵。不忘憂國。當今兵戎未靜。費務方多。人庶空虛。官僚苟且。不可不深為防慮。妙思政術。臣銜恩佩德。念咎慙榮。雖智効無聞。自甘於罷黜。而庸短所見。猶樂於輸畫。不勝區區之意。謹昧死陳利害事一封。幸當明主不諱之朝。敢効愚臣無隱之節。倘蒙赦其狂直。收其固陋。乃冀有益纖芥。効添山海。無任悚懼懇誠之至。謹詣朝堂奉表陳請以聞。¶ 

** 自敘表¶ 
:PROPERTIES:
:TITID: QTWTIT05623
:PERSID: QTWAUT0388
:END:

臣嶠言。奉今月十七日口勅。令臣等各自述行能進者。臣以蒙鄙。遭逢休歷。陛下降非常之遇。垂不次之恩。擢處崇班。超登近侍。上感皇明識遇之厚。下憂忝冒負乘之責。常願肝腦塗地。以報所天。魂魄歸泉。不忘結草。至於欲披誠款。曲盡智能。竭心本朝。輸力明主。此臣日夜之所思念。胷襟之所蓄積。豈敢更為進退。苟事廉隅。固守撝謙。坐飾邊¶ 
<pb:NFKB_QTW_p0246-16a>
幅。臣早遘凶閔。素甘賤貧。少纏羸疴。不任勞苦。從仕代饑寒之役。徇祿無顯達之心。修身懼於辱先。履道期於遠害。見強禦之為患也。故處之以謙卑。知刻薄之為尤也。故行之以仁恕。慕退讓不敢從馳競之流。戒貪殘不敢為絲髮之犯。若乃溫良誠信之道。忠孝友悌之規。莫不仰承聖風。俯蹈家訓。朿太平之名教。移中人之志業。及其屏私昵。忘比周。內無術數之機。外絕朋附之黨。一心奉主。介然孤立。此臣之所以登朝廷而事明聖。全直道而勖身名者也。夫臣事君。有死無二。見危則致其命。當事則先其勞。有罪不敢辭。有能不敢隱。是以西戎不靜。充國自衒其謀。南越未賓。終軍思赴其難。臣幸蒙採擇。得備驅馳。若使飾固陋之心。竭駑蹇之用。勉之以匪懈。將之以至公。則雖簿領百端。樞衡衆務。亦淺深而必効。何難易之敢辭哉。葢明主程才以建官。忠臣量己以受職。是故輪轅異適。水火殊用。當其材則事逸而功倍。乖其分則形勞而績虧。陛下棄短收長。循名責實。使得効其簿伎。申其末用。則臣之淺術。可得而言。臣曾涉經典。篤好文史。漸六藝之腴潤。馳百家之閫閾。至若操觚秉牘。紀事屬辭。雖竊比老彭。誠未擬於先哲。而¶ 
<pb:NFKB_QTW_p0246-17a>
上追班馬。敢自強於後進。陛下以欽明撫運。齊聖握圖。冠千齡而首出。超百王而高視。德澤汪濊。典章明密。至道共八風俱翔。神功與四時並運。是以衆庶悅豫。符瑞肸蠁。九服清夷。百蠻職貢。而嵩高梁父。未修昭報之壇。禮官儒林。不輯昇平之頌。使鴻名有時而鬱。良史靡得而稱。臣竊懼焉。昔成康之隆。頌聲並作。武宣之盛。文章閒起。虞德茂而皐繇作歌。魯道興而奚斯有述。然後功業顯乎代。德音昭乎聲。若夫保馭中和。憲章大雅。通諷諭之旨。攄嗟嘆之懷。此臣子之舊經。國家之前式。不可闕也。臣幸得沐浴恩造。扶侍軒墀。目覩雍熙。心積憤懣。思陳愚瞽。庶存萬一。徒以牽迫賤事。卒卒無須臾之閑。頓伏尫羸。軋軋多沈滯之思。常恐犯霧露。填溝壑。不獲賛揚上德。攄布下情。生為負義之人。死為孤恩之鬼。是用終朝三省。達夜九迴。撫心刻意。屏營反側。倘得參名芸閣。假跡蓬山。探石室之祕文。覽金版之遺籍。聽歌探頌。以觀四方之風。講藝論詩。以崇三代之式。第其科目。載之編。大以薦陳郊廟。報享成功。小以敷布樂章。潤色鴻業。使宏勳播於金石。盛德流乎舞詠。光濟於當日。洋被於來葉。然後退沒草澤。下入幽泉。猶生之¶ 
<pb:NFKB_QTW_p0246-18a>
年也。冒陳愚懇。惟我陛下察焉。臣嶠誠惶誠恐頓首頓首。¶ 

